帝紀第七　武成
　　世祖武成皇帝諱湛，神武皇帝第九子，孝昭皇帝之母弟也。儀表瑰傑，神武尤所鍾愛。神武方招懷荒遠，乃爲帝聘蠕蠕太子菴羅辰女，號“鄰和公主”。帝時年八歲，冠服端嚴，神情閑遠，華戎嘆異。元象中，封長廣郡公。天保初，進爵爲王，拜尚書令，尋兼司徒，遷太尉。乾明初，楊愔等密相疏忌，以帝爲大司馬，領并州刺史。帝既與孝昭謀誅諸執政，遷太傅、録尚書事、領京畿大都督。皇建初，進位右丞相。孝昭幸晋陽，帝以懿親居守鄴，政事咸見委托。二年，孝昭崩，遺詔徵帝入統大位。及晋陽宫，發喪於崇德殿。皇太后令所司宣遺詔，左丞相斛律金率百僚敦勸，三奏，乃許之。
　　大寧元年冬十一月癸丑，皇帝即位於南宫，大赦，改皇建二年爲大寧。乙卯，以司徒、平秦王歸彦爲太傅，以尚書右僕射、趙郡王叡爲尚書令，以太尉尉粲爲太保，以尚書令段韶爲大司馬，以豐州刺史婁叡爲司空，以太傅、平陽王淹爲太宰，以太保、彭城王浟爲太師、録尚書事，以冀州刺史、博陵王濟爲太尉，以中書監、任城王湝爲尚書左僕射，以并州刺史斛律光爲右僕射，封孝昭皇帝太子百年爲樂陵郡王。庚申，詔大使巡行天下，求政善惡，問人疾苦，擢進賢良。是歲，周武帝保定元年。
　　河清元年春正月乙亥，車駕至自晋陽。辛巳，祀南郊。壬午，享太廟。丙戌，立妃胡氏爲皇后，子緯爲皇太子。大赦，内外百官普加泛級，諸爲父後者賜爵一級。己亥，以前定州刺史、馮翊王潤爲尚書左僕射。詔斷屠殺以順春令。
　　二月丁未，以太宰、平陽王淹爲青州刺史、太傅、領司徒，以領軍大將軍、宗師、平秦王歸彦爲太宰、冀州刺史。乙卯，以兼尚書令、任城王湝爲司徒。詔散騎常侍崔瞻聘於陳。
　　夏四月辛丑，皇太后婁氏崩。乙巳，青州刺史上言，今月庚寅河、濟清。以河、濟清，改大寧二年爲河清，降罪人各有差。
　　五月甲申，祔葬武明皇后於義平陵。己丑，以尚書右僕射斛律光爲尚書令。
　　秋七月，太宰、冀州刺史、平秦王歸彦據州反，詔大司馬段韶、司空婁叡討擒之。乙未，斬歸彦并其三子及黨與二十人於都市。丁酉，以大司馬段韶爲太傅，以司空婁叡爲司徒，以太傅、平陽王淹爲太宰，以尚書令斛律光爲司空，以太子太傅、趙郡王叡爲尚書令，中書監、河間王孝琬爲尚書左僕射。癸亥，行幸晋陽。陳人來聘。
　　冬十一月丁丑，詔兼散騎常侍封孝琰使於陳。
　　十二月丙辰，車駕至自晋陽。
　　是歲，殺太原王紹德。
　　二年春正月乙亥，帝詔臨朝堂策試秀才。以太子少傅魏收爲兼尚書右僕射。己卯，兼右僕射魏收以阿縱除名。丁丑，以武明皇后配祭北郊。辛卯，帝臨都亭録見囚，降在京罪人各有差。
　　三月乙丑，詔司空斛律光督五營軍士築戍於軹關。壬申，室韋國遣使朝貢。丙戌，以兼尚書右僕射趙彦深爲左僕射。
　　夏四月，并、汾、晋、東雍、南汾五州蟲旱傷稼，遣使賑恤。戊午，陳人來聘。
　　五月壬午，詔以城南雙堂閏位之苑，迴造大總持寺。
　　六月乙巳，齊州言濟、河水口見八龍升天。乙卯，詔兼散騎常侍崔子武使於陳。庚申，司州牧、河南王孝瑜薨。
　　秋八月辛丑，詔以三臺宫爲大興聖寺。
　　冬十二月癸巳，陳人來聘。己酉，周將楊忠帥突厥阿史那木汗等二十餘萬人自恒州分爲三道，殺掠吏人。是時，大雨雪連月，南北千餘里平地數尺，霜晝下，雨血於太原。戊午，帝至晋陽。己未，周軍逼并州，又遣大將軍達奚武帥衆數萬至東雍及晋州，與突厥相應。
　　是歲，室韋、庫莫奚、靺羯、契丹并遣使朝貢。
　　三年春正月庚申朔，周軍至城下而陳，戰於城西。周軍及突厥大敗，人畜死者相枕，數百里不絶。詔平原王段韶追出塞而還。
　　三月辛酉，以律令班下，大赦。己巳，盗殺太師、彭城王浟。庚辰，以司空斛律光爲司徒，以侍中、武興王普爲尚書左僕射。甲申，以尚書令、馮翊王潤爲司空。
　　夏四月辛卯，詔兼散騎常侍皇甫亮使於陳。
　　五月甲子，帝至自晋陽。壬午，以尚書令、趙郡王叡爲録尚書事，以前司徒婁叡爲太尉。甲申，以太傅段韶爲太師。丁亥，以太尉、任城王湝爲大將軍。壬辰，行幸晋陽。
　　六月庚子，大雨晝夜不息，至甲辰乃止。是月，晋陽訛言有鬼兵，百姓競擊銅鐵以捍之。殺樂陵王百年。歸宇文媪於周。
　　秋九月乙丑，封皇子綽爲南陽王，儼爲東平王。是月，歸閻媪於周。陳人來聘。突厥寇幽州，入長城，虜掠而還。
　　閏月乙未，詔遣十二使巡行水潦州，免其租調。乙巳，突厥寇幽州。周軍三道并出，使其將尉遲迥寇洛陽，楊𢷋入軹關，權景宣趣懸瓠。
　　冬十一月甲午，迥等圍洛陽。戊戌，詔兼散騎常侍劉逖使於陳。甲辰，太尉婁叡大破周軍於軹關，擒楊𢷋。
　　十二月乙卯，豫州刺史王士良以城降周將權景宣。丁巳，帝自晋陽南討。己未，太宰、平陽王淹薨。壬戌，太師段韶大破尉遲迥等，解洛陽圍。丁卯，帝至洛陽，免洛州經周軍處一年租賦，赦州城内死罪已下囚。己巳，以太師段韶爲太宰，以司徒斛律光爲太尉，并州刺史、蘭陵王長恭爲尚書令。壬申，帝至武牢，經滑臺，次於黎陽，所經减降罪人。丙子，車駕至自洛陽。
　　是歲，高麗、靺羯、新羅并遣使朝貢。山東大水，饑死者不可勝計，詔發賑給，事竟不行。
　　四年春正月癸卯，以大將軍、任城王湝爲大司馬。辛未，幸晋陽。
　　二月甲寅，詔以新羅國王金真興爲使持節、東夷校尉、樂浪郡公、新羅王。壬申，以年穀不登，禁酤酒。己卯，詔减百官食禀各有差。
　　三月戊子，詔給西兖、梁、滄、趙州，司州之東郡、陽平、清河、武都，冀州之長樂、渤海遭水潦之處貧下户粟，各有差。家别斗升而已，又多不付。是月，彗星見；有物隕於殿庭，如赤漆鼓帶小鈴；殿上石自起，兩兩相對。又有神見於後園萬壽堂前山穴中，其體壯大，不辨其面，兩齒絶白，長出於唇，帝直宿嬪御已下七百人咸見焉。帝又夢之。
　　夏四月戊午，大將軍、東安王婁叡坐事免。乙亥，陳人來聘。太史奏天文有變，其占當有易王。丙子，乃使太宰段韶兼太尉，持節奉皇帝璽綬傳位於皇太子，大赦，改元爲天統元年，百官進級降罪各有差。又詔皇太子妃斛律氏爲皇后。於是群公上尊號爲太上皇帝，軍國大事咸以奏聞。始將傳政，使内參乘子尚乘驛送詔書於鄴。子尚出晋陽城，見人騎隨後，忽失之，尚未至鄴而其言已布矣。
　　天統四年十二月辛未，太上皇帝崩於鄴宫乾壽堂，時年三十二，謚曰武成皇帝，廟號世祖。五年二月甲申，葬於永平陵。