列傳第四
文宣四王
太原王紹德　范陽王紹義　西河王紹仁　隴西王紹廉
孝昭六王
樂陵王百年　始平王彦德　城陽王彦基　定陽王彦康　汝陽王彦忠　汝南王彦理
武成十二王
南陽王綽　琅邪王儼　齊安王廓　北平王貞　高平王仁英　淮南王仁光　西河王仁幾　樂平王仁邕　潁川王仁儉　安樂王仁雅　丹陽王仁直　東海王仁謙

文宣四王
文宣五男：李后生廢帝及太原王紹德，馮世婦生范陽王紹義，裴嬪生西河王紹仁，颜嬪生隴西王紹廉。

太原王高紹德
　　太原王紹德，文宣第二子也。天保末，爲開府儀同三司。武成因怒李后，駡紹德曰：“你父打我時，竟不來救！”以刀環築殺之，親以土埋之遊豫園。武平元年，詔以范陽王子辨才爲後，襲太原王。

范陽王高紹義
　　范陽王紹義，文宣第三子也。初封廣陽，後封范陽。歷位侍中、清都尹。好與群小同飲，擅置内參，打殺博士任方榮。武成嘗杖之二百，送付昭信后，后又杖一百。及後主奔鄴，以紹義爲尚書令、定州刺史。周武帝克并州，以封輔相爲北朔州總管。此地齊以重鎮，諸勇士多聚焉。前長史趙穆、司馬王當萬等謀執輔相，迎任城王於瀛州。事不果，便迎紹義。紹義至馬邑。輔相及其屬韓阿各奴等數十人皆齊叛臣，自肆州以北城戍二百八十餘盡從輔相，及紹義至，皆反焉。紹義與靈州刺史袁洪猛引兵南出，欲取并州，至新興而肆州已爲周守。前隊二儀同以所部降周。周兵擊顯州，執刺史陸瓊，又攻陷諸城。紹義還保北朔。周將宇文神舉軍逼馬邑，紹義遣杜明達拒之，兵大敗。紹義曰：“有死而已，不能降人。”遂奔突厥。衆三千家，令之曰：“欲還者任意。”於是哭拜别者太半。突厥他鉢可汗謂文宣爲英雄天子，以紹義重踝似之，甚見愛重，凡齊人在北者，悉隸紹義。高寶寧在營州，表上尊號，紹義遂即皇帝位，稱武平元年。以趙穆爲天水王。他鉢聞寶寧得平州，亦招諸部，各舉兵南向，云共立范陽王作齊帝，爲其報仇。周武帝大集兵於雲陽，將親北伐，遇疾暴崩。紹義聞之，以爲天贊己。盧昌期據范陽，亦表迎紹義。俄而周將宇文神舉攻滅昌期。其日，紹義適至幽州，聞周總管出兵于外，欲乘虚取薊城，列天子旌旗，登燕昭王冢，乘高望遠，部分兵衆。神舉遣大將軍宇文恩將四千人馳救幽州，半爲齊軍所殺。紹義聞范陽城陷，素服舉哀，回軍入突厥。周人購之於他鉢，又使賀若誼往説之。他鉢猶不忍，遂僞與紹義獵於南境，使誼執之，流于蜀。紹義妃渤海封孝琬女，自突厥逃歸。紹義在蜀，遺妃書云：“夷狄無信，送吾於此。”竟死蜀中。

西河王高紹仁
　　西河王紹仁，文宣第四子也，天保末，爲開府儀同三司。尋薨。

隴西王高紹廉
　　隴西王紹廉，文宣第五子也。初封長樂，後改焉。性粗暴，嘗拔刀逐紹義，紹義走入厩，閉門拒之。紹義初爲清都尹，未及理事，紹廉先往，唤囚悉出，率意决遣之。能飲酒，一舉數升，終以此薨。

