列傳第二　高祖十一王
永安簡平王浚　平陽靖翼王淹　彭城景思王浟　上黨剛肅王涣　襄城景王淯　任城王湝　高陽康穆王湜　博陵文簡王濟　華山王𤁒　馮翊王潤　漢陽敬懷王洽

　　神武皇帝十五男：武明婁皇后生文襄皇帝、文宣皇帝、孝昭皇帝、襄城景王淯、武成皇帝、博陵文簡王濟，王氏生永安簡平王浚，穆氏生平陽靖翼王淹，大尒朱氏生彭城景思王浟、華山王𤁒，韓氏生上黨剛肅王涣，小尒朱氏生任城王湝，游氏生高陽康穆王湜，鄭氏生馮翊王潤，馮氏生漢陽敬懷王洽。

永安簡平王高浚
　　永安簡平王浚，字定樂，神武第三子也。初神武納浚母，當月而有孕，及産浚，疑非己類，不甚愛之。而浚早慧，後更被寵。年八歲時，問於博士盧景裕曰：“‘祭神如神在。’爲有神邪，無神邪？”對曰：“有。”浚曰：“有神當云祭神神在，何煩‘如’字？”景裕不能答。及長，嬉戲不節，曾以屬請受納，大見杖罰，拘禁府獄，既而見原。後稍折節，頗以讀書爲務。
　　元象中，封永安郡公。豪爽有氣力，善騎射，爲文襄所愛。文宣性雌懦，每參文襄，有時涕出。浚常責帝左右，何因不爲二兄拭鼻，由是見銜。累遷中書監、兼侍中。出爲青州刺史，頗好畋獵，聰明矜恕，上下畏悦之。天保初，進爵爲王。文宣末年多酒，浚謂親近曰：“二兄舊來不甚了了，自登祚已後，識解頓進。今因酒敗德，朝臣無敢諫者，大敵未滅，吾甚以爲憂，欲乘驛至鄴面諫，不知用吾不。”人有知，密以白帝，又見銜。八年來朝，從幸東山。帝裸裎爲樂，雜以婦女，又作狐掉尾戲。浚進言，此非人主所宜。帝甚不悦。浚又於屏處召楊遵彦，譏其不諫。帝時不欲大臣與諸王交通，遵彦懼以奏。帝大怒曰：“小人由來難忍！”遂罷酒還宫。浚尋還州，又上書切諫。詔令徵浚，浚懼禍，謝疾不至。上怒，馳驛收浚，老幼泣送者數千人。至，盛以鐵籠，與上黨王涣俱置北城地牢下，飲食溲穢共在一所。明年，帝親將左右臨穴歌謳，令浚和之。浚等惶怖且悲，不覺聲戰。帝爲愴然，因泣，將赦之。長廣王湛先與浚不睦，進曰：“猛獸安可出穴。”帝默然。浚等聞之，呼長廣小字曰：“步落稽，皇天見汝！”左右聞者，莫不悲傷。浚與涣皆有雄略，爲諸王所傾服，帝恐爲害，乃自刺涣，又使壯土劉桃枝就籠亂刺。槊每下，浚、涣輒以手拉折之，號哭呼天。於是薪火亂投，燒殺之，填以石土。後出，皮髮皆盡，尸色如炭，天下爲之痛心。
　　後帝以其妃陸氏配儀同劉郁捷，舊帝蒼頭也，以軍功見用，時令郁捷害浚，故以配焉。後數日，帝以陸氏先無寵於浚，敕與離絶。乾明元年，贈太尉。無子，詔以彭城王浟第二子準嗣。

平陽靖翼王高淹
　　平陽靖翼王淹，字子邃，神武第四子也。元象中，封平陽郡公，累遷尚書左僕射。天保初，進爵爲王，歷位尚書令、開府儀同三司、司空、太尉。皇建初，爲太傅，與彭城、河間王并給仗身、羽林百人。大寧元年，遷太宰。性沉謹，以寬厚稱。河清三年，薨於晋陽，或云鴆終。還葬鄴，贈假黄鉞、太宰、録尚書事。子德素嗣。

彭城景思王高浟
　　彭城景思王浟，字子深，神武第五子也。元象二年，拜通直散騎常侍，封長樂郡公。博士韓毅教浟書，見浟筆迹未工，戲浟曰：“五郎書畫如此，忽爲常侍開國，今日後宜更用心。”浟正色答曰：“昔甘羅幼爲秦相，未聞能書。凡人唯論才具何如，豈必動誇筆迹。博士當今能者，何爲不作三公？”時年蓋八歲矣。毅甚慚。
　　武定六年，出爲滄州刺史，爲政嚴察，部内肅然。守令參佐，下及胥吏，行游往來，皆自赍糧食。浟纖介知人間事。有濕沃縣主簿張達嘗詣州，夜投人舍，食鷄羹，浟察知之。守令畢集，浟對衆曰：“食鷄羹何不還價直也？”達即伏罪。合境號爲神明。又有一人從幽州來，驢馱鹿脯。至滄州界，脚痛行遲，偶會一人爲伴，遂盗驢及脯去。明旦，告州。浟乃令左右及府僚吏分市鹿脯，不限其價。其主見脯識之，推獲盗者。轉都督、定州刺史。時有人被盗黑牛，背上有白毛。長史韋道建謂中從事魏道勝曰：“使君在滄州日，擒奸如神，若捉得此賊，定神矣。”浟乃詐爲上府市牛皮，倍酬價直，使牛主認之，因獲其盗。建等嘆服。又有老母姓王，孤獨，種菜三畝，數被偷。浟乃令人密往書菜葉爲字，明日市中看菜葉有字，獲賊。爾後境内無盗，政化爲當時第一。天保初，封彭城王。四年，徵爲侍中，人吏送别悲號。有老公數百人相率具饌曰：“自殿下至來五載，人不識吏，吏不欺人，百姓有識已來，始逢今化。殿下唯飲此鄉水，未食此鄉食，聊獻疏薄。”浟重其意，爲食一口。七年，轉司州牧，選從事皆取文才士明剖斷者，當時稱爲美選。州舊案五百餘，浟未期悉斷盡。别駕羊脩等恐犯權戚，乃詣閣諮陳。浟使告曰：“吾直道而行，何憚權戚，卿等當成人之美，反以權戚爲言。”脩等慚悚而退。後加特進，兼司空、太尉，州牧如故。太妃薨，解任，尋詔復本官。俄拜司空，兼尚書令。濟南嗣位，除開府儀同三司、尚書令、領大宗正卿。皇建初，拜大司馬，兼尚書令，轉太保。武成入承大業，遷太師、録尚書事。浟明練世務，果於斷决，事無大小，咸悉以情。趙郡李公統預高歸彦之逆，其母崔氏即御史中丞崔昂從父子，兼右僕射魏收之内妹也。依令，年出六十，例免入官。崔增年陳訴，所司以昂、收故，崔遂獲免。浟摘發其事，昂等以罪除名。
　　自車駕巡幸，浟常留鄴。河清三年三月，群盗田子禮等數十人謀劫浟爲主，詐稱使者，徑向浟第，至内室，稱敕牽浟上馬，臨以白刃，欲引向南殿。浟大呼不從，遂遇害，時年三十二，朝野痛惜焉。初浟未被劫前，其妃鄭氏夢人斬浟頭持去，惡之，數日而浟見殺。贈假黄鉞、太師、太尉、録尚書事，給輼輬車。子寶德嗣，位開府，兼尚書左僕射。

上黨剛肅王高涣
　　上黨剛肅王涣，字敬壽，神武第七子也。天姿雄傑，俶​​儻不群，雖在童幼，恒以將略自許。神武壯而愛之，曰：“此兒似我。”及長，力能扛鼎，材武絶倫。每謂左右曰：“人不可無學，但要不爲博士耳。”故讀書頗知梗概，而不甚耽習。
　　元象中，封平原郡公。文襄之遇賊，涣年尚幼，在西學，聞宫中讙，驚曰：“大兄必遭難矣！”彎弓而出。武定末，除冀州刺史，在州有美政。天保初，封上黨王，歷中書令、尚書左僕射。與常山王演等築伐惡諸城。遂聚鄴下輕薄，凌犯郡縣，爲法司所糾。文宣戮其左右數人，涣亦被譴。六年，率衆送梁王蕭明還江南，仍破東關，斬梁特進裴之横等，威名甚盛。八年，録尚書事。
　　初，術士言亡高者黑衣，由是自神武后，每出行，不欲見沙門，爲黑衣故也。是時文宣幸晋陽，以所忌問左右曰：“何物最黑？”對曰：“莫過漆。”帝以涣第七子爲當之，乃使庫真都督破六韓伯昇之鄴徵涣。涣至紫陌橋，殺伯昇以逃，憑河而度，土人執以送帝。鐵籠盛之，與永安王浚同置地牢下。歲餘，與浚同見殺，時年二十六。以其妃李氏配馮文洛，是帝家舊奴，積勞位至刺史，帝令文洛等殺涣，故以其妻妻焉。
　　至乾明元年，收二王餘骨葬之，贈司空，謚曰剛肅。有敕李氏還第。而文洛尚以故意，修飾詣李，李盛列左右，引文洛立於階下，數之曰：“遭難流離，以至大辱，志操寡薄，不能自盡，幸蒙恩詔，得反藩闈。汝是誰家孰奴，猶欲見侮！”於是杖之一百，流血灑地。涣無嫡子，庶長子寶嚴以河清二年襲爵，位金紫光禄大夫、開府儀同三司。

襄城景王高淯
　　襄城景王淯，神武第八子也。容貌甚美，弱年有器望。元象中，封章武郡公。天保初，封襄城郡王。二年春，薨。齊氏諸王選國臣府佐，多取富商群小、鷹犬少年，唯襄城、廣寧、蘭陵王等頗引文藝清識之士，當時以此稱之。乾明元年二月，贈假黄鋮、太師、太尉、録尚書事。無子，詔以常山王演第二子亮嗣。
　　亮字彦道，性恭孝，美風儀，好文學。爲徐州刺史，坐奪商人財物免官。後主敗奔鄴，亮從焉，遷兼太尉、太傅。周師入鄴，亮於啓夏門拒守。諸軍皆不戰而敗，周軍於諸城門皆入，亮軍方退走。亮入太廟行馬内，慟哭拜辭，然後爲周軍所執。入關，依例授儀同，分配遠邊，卒於龍州。

任城王高湝
　　任城王湝，神武第十子也，少明慧。天保初封。自孝昭、武成時，車駕還鄴，常令湝鎮晋陽，總并省事，歷司徒、太尉、并省録尚書事。
　　天統三年，拜太保、并州刺史，别封正平郡公。時有婦人臨汾水浣衣，有乘馬人换其新靴馳而去者，婦人持故靴，詣州言之。湝召城外諸嫗，以靴示之，紿曰：“有乘馬人在路被賊劫害，遺此靴焉，得無親屬乎？”一嫗撫膺哭曰：“兒昨著此靴向妻家。”如其語，捕獲之。時稱明察。武平初，遷太師、司州牧，出爲冀州刺史，加太宰，遷右丞相、都督、青州刺史。湝頻牧大藩，雖不潔己，然寬恕爲吏人所懷。五年，青州崔蔚波等夜襲州城，湝部分倉卒之際，咸得齊整，擊賊，大破之。拜左丞相，轉瀛州刺史。及後主奔鄴，加湝大丞相。
　　及安德王稱尊號於晋陽，使劉子昂修啓於湝：“至尊出奔，宗廟既重，群公勸迫，權主號令，事寧終歸叔父。”湝曰：“我人臣，何容受此啓。”執子昂送鄴。帝至濟州，禪位於湝，啓竟不達。湝與廣寧王孝珩於冀州召募得四萬餘人，拒周軍。周齊王憲來伐，先遣送書并赦詔，湝并沉諸井。戰敗，湝、孝珩俱被擒。憲曰：“任城王何苦至此？”湝曰：“下官神武帝子，兄弟十五人，幸而獨存，逢宗社顛覆，今日得死，無愧墳陵。”憲壯之，歸其妻子。將至鄴城，湝馬上大哭，自投於地，流血滿面。至長安，尋與後主同死。
　　妃盧氏賜斛斯徵，蓬首垢面，長齋不言笑。徵放之，乃爲尼。隋開皇三年，表請文帝葬湝及五子於長安北原。

高陽康穆王高湜
　　高陽康穆王湜，神武第十一子也。天保元年封。十年，稍遷尚書令。以滑稽便辟，有寵於文宣，常在左右，行杖以撻諸王。太后深銜之。其妃父護軍長史張晏之嘗要道拜湜，湜不禮焉。帝問其故，對曰：“無官職漢，何須禮。”帝於是擢拜晏之爲徐州刺史。文宣崩，兼司徒，導引梓宫，吹笛，云“至尊頗知臣不”，又擊胡鼓爲樂。太后杖湜百餘，未幾薨。太后哭之哀，曰：“我恐其不成就，與杖，何期帶創死也！”乾明初，贈假黄鉞、太師、司徒、録尚書事。子士義襲爵。

博陵文簡王高濟
　　博陵文簡王濟，神武第十二子也。天保元年封。濟嘗從文宣巡幸，在路忽憶太后，遂逃歸。帝怒，臨以白刃，因此驚恍。歷位太尉。河清初，出爲定州刺史。天統五年，在州語人云：“計次第亦應到我。”後主聞之，陰使人殺之。贈假黄鉞、太尉、録尚書事。子智襲爵。

華山王高𤁒
　　華山王𤁒，神武第十三子也。天保元年，封新平郡王；九年，改封安定；十年，封華山。歷位中書令、齊州刺史，就加太傅。薨於州，贈左丞相、太師、録尚書。𤁒諸王中最爲孱弱，妃王氏，太子洗馬王洽女也，與倉頭奸，𤁒知而不能限禁。後事發，王氏賜死，詔杖𤁒一百。其愚如此。

馮翊王高潤
　　馮翊王潤，字子澤，神武第十四子也。幼時，神武稱曰：“此吾家千里駒也。”天保初封。歷位東北道大行臺、右僕射、都督、定州刺史。潤美姿儀，年十四五，母鄭妃與之同寢，有穢雜之聲。及長，廉慎方雅，習於吏職，至摘發隱僞，奸吏無所匿其情。開府王迴洛與六州大都督獨孤枝侵竊官田，受納賄賂，潤按舉其事。二人表言，王出送臺使，登魏文舊壇，南望嘆息，不測其意。武成使元文遥就州宣敕曰：“馮翊王少小謹慎，在州不爲非法，朕信之熟矣。登高遠望，人之常情，鼠輩欲輕相間構，曲生眉目。”於是迴洛决鞭二百，獨孤枝决杖一百。尋爲尚書令，領太子少師，歷司徒、太尉、大司馬、司州牧、太保、河南道行臺、領録尚書，别封文成郡公、太師、太宰，復爲定州刺史。薨，贈假黄鉞、左丞相。子茂德嗣。

漢陽敬懷王高洽
　　漢陽敬懷王洽，字敬延，神武第十五子也。天保元年封。五年，薨，年十三。乾明元年，贈太保、司空。無子，以任城王第二子建德爲後。