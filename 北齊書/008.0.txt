帝紀第八　後主　幼主

後主高緯
　　後主諱緯，字仁綱，武成皇帝之長子也。母曰胡皇后，夢於海上坐玉盆，日入裙下，遂有娠。天保七年五月五日，生帝於并州邸。帝少美容儀，武成特所愛寵，拜王世子。及武成入纂大業，大寧二年正月丙戌，立爲皇太子。河清四年，武成禪位於帝。
　　天統元年夏四月丙子，皇帝即位於晋陽宫，大赦，改河清四年爲天統。丁丑，以太保賀拔仁爲太師，太尉侯莫陳相爲太保，司空、馮翊王潤爲司徒，録尚書事、趙郡王叡爲司空，尚書左僕射、河間王孝琬爲尚書令。戊寅，以瀛州刺史尉粲爲太尉，斛律光爲大將軍，東安王婁叡爲太尉，尚書右僕射趙彦深爲左僕射。
　　六月壬戌，彗星出文昌東北，其大如手，後稍長，乃至丈餘，百日乃滅。己巳，太上皇帝詔兼散騎常侍王季高使於陳。
　　秋七月乙未，太上皇帝詔增置都水使者一人。冬十一月癸未，太上皇帝至自晋陽。己丑，太上皇帝詔改太祖獻武皇帝爲神武皇帝，廟號高祖，獻明皇后爲武明皇后；其文宣謚號委有司議定。
　　十二月庚戌，太上皇帝狩於北郊。壬子，狩於南郊。乙卯，狩於西郊。壬戌，太上皇帝幸晋陽。丁卯，帝至自晋陽。庚午，有司奏改高祖文宣皇帝爲威宗景烈皇帝。
　　是歲，高麗、契丹、靺鞨并遣使朝貢。河南大疫。
　　二年丙戌春正月辛卯，祀圓丘。癸巳，袷祭於太廟，詔降罪人各有差。丙申，以吏部尚書尉瑾爲尚書右僕射。庚子，行幸晋陽。
　　二月庚戌，太上皇帝至自晋陽。壬子，陳人來聘。
　　三月乙巳，太上皇帝詔以三臺施興聖寺。以旱故，降禁囚。
　　夏四月，陳文帝殂。
　　五月乙酉，以兼尚書左僕射、武興王普爲尚書令。己亥，封太上皇帝子儼爲東平王，仁弘爲齊安王，仁堅爲北平王，仁英爲高平王，仁光爲淮南王。
　　六月，太上皇帝詔兼散騎常侍韋道儒聘於陳。
　　秋八月，太上皇帝幸晋陽。
　　冬十月乙卯，以太保侯莫陳相爲太傅，大司馬、任城王湝爲太保，太尉婁叡爲大司馬，徙馮翊王潤爲太尉，開府儀同三司韓祖念爲司徒。
　　十一月，大雨雪，盗竊太廟御服。
　　十二月乙丑，陳人來聘。
　　是歲，殺河間王孝琬。突厥、靺鞨國并遣使朝貢。於周爲天和元年。
　　三年春正月壬辰，太上皇帝至自晋陽。乙未，大雪，平地二尺。戊戌，太上皇帝詔京官執事散官三品已上各舉三人，五品已上各舉二人；稱事七品已上及殿中侍御史、尚書都、檢校御史、主書及門下録事各舉一人。鄴宫九龍殿災，延燒西廊。
　　二月壬寅朔，帝加元服，大赦，九州職人各進四級，内外百官普進二級。
　　夏四月癸丑，太上皇帝詔兼散騎常侍司馬幼之使於陳。
　　五月甲午，太上皇帝詔以領軍大將軍、東平王儼爲尚書令。乙未，大風晝晦，發屋拔樹。
　　六月己未，太上皇帝詔封皇子仁幾爲西河王，仁約爲樂浪王，仁儉爲潁川王，仁雅爲安樂王，仁統爲丹陽王，仁謙爲東海王。
　　閏六月辛巳，左丞相斛律金薨。壬午，太上皇帝詔尚書令、東平王儼録尚書事，以尚書左僕射趙彦深爲尚書令，并省尚書左僕射婁定遠爲尚書左僕射，中書監徐之才爲右僕射。
　　秋八月辛未，太上皇帝詔以太保、任城王湝爲太師，太尉、馮翊王潤爲大司馬，太宰段韶爲左丞相，太師賀拔仁爲右丞相，太傅侯莫陳相爲太宰，大司馬婁叡爲太傅，大將軍斛律光爲太保，司徒韓祖念爲大將軍，司空、趙郡王叡爲太尉，尚書令、東平王儼爲司徒。
　　九月己酉，太上皇帝詔：“諸寺署所綰雜保户姓高者，天保之初雖有優敕，權假力用未免者，今可悉蠲雜户，任屬郡縣，一准平人。”丁巳，太上皇帝幸晋陽。
　　是秋，山東大水，人饑，僵尸滿道。
　　冬十月，突厥、大莫婁、室韋、百濟、靺鞨等國各遣使朝貢。
　　十一月丙午，以晋陽大明殿成故，大赦，文武百官進二級，免并州居城、太原一郡來年租賦。癸未，太上皇帝至自晋陽。
　　十二月己巳，太上皇帝詔以故左丞相、趙郡王琛配饗神武廟庭。
　　四年正月，詔以故清河王岳、河東王潘相樂十人并配饗神武廟庭。癸亥，太上皇帝詔兼散騎常侍鄭大護使於陳。
　　三月乙巳，太上皇帝詔以司徒、東平王儼爲大將軍，南陽王綽爲司徒，開府儀同三司徐顯秀爲司空，開府儀同三司、廣寧王孝珩爲尚書令。
　　夏四月辛未，鄴宫昭陽殿災，及宣光、瑶華等殿。辛巳，太上皇帝幸晋陽。
　　五月癸卯，以尚書右僕射胡長仁爲左僕射，中書監和士開爲右僕射。壬戌，太上皇帝至自晋陽。自正月不雨至於是月。
　　六月甲子朔，大雨。甲申，大風，拔木折樹。是月，彗星見於東井。
　　秋九月丙申，周人來通和，太上皇帝詔侍中斛斯文略報聘于周。冬十月辛巳，以尚書令、廣寧王孝珩爲録尚書，左僕射胡長仁爲尚書令，右僕射和士開爲左僕射，中書監唐邕爲右僕射。
　　十一月壬辰，太上皇帝詔兼散騎常侍李翥使於陳。是月，陳安成王頊廢其主伯宗而自立。
　　十二月辛未，太上皇帝崩。丙子，大赦，九州職人普加四級，内外百官并加兩級。
　　戊寅，上太上皇后尊號爲皇太后。甲申，詔細作之務及所在百工悉罷之。又詔掖庭、晋陽、中山宫人等及鄴下、并州太官官口二處，其年六十已上及有癃患者，仰所司簡放。庚寅，詔天保七年已來諸家緣坐配流者，所在令還。
　　是歲契丹、靺鞨國并遣使朝貢。
　　五年春正月辛亥，詔以金鳳等三臺未入寺者施大興聖寺。是月，殺定州刺史、博陵王濟。
　　二月乙丑，詔應宫刑者普免刑爲官口。又詔禁網捕鷹鷂及畜養籠放之物。癸酉，大莫婁國遣使朝貢。己丑，改東平王儼爲琅邪王。詔侍中叱列長叉使於周。是月，殺太尉、趙郡王叡。
　　三月丁酉，以司空徐顯秀爲太尉，并省尚書令婁定遠爲司空。是月，行幸晋陽。
　　夏四月甲子，詔以并州尚書省爲大基聖寺，晋祠爲大崇皇寺。乙丑，車駕至自晋陽。
　　秋七月己丑，詔降罪人各有差。戊申，詔使巡省河北諸州無雨處，境内偏旱者優免租調。
　　冬十月壬戌，詔禁造酒。
　　十一月辛丑，詔以太保斛律光爲太傅，大司馬、馮翊王潤爲太保，大將軍、琅邪王儼爲大司馬。
　　十二月庚午，以開府儀同三司、蘭陵王長恭爲尚書令。庚辰，以中書監魏收爲尚書​​右僕射。
　　武平元年春正月乙酉朔，改元。太師、并州刺史、東安王婁叡薨。戊申，詔兼散騎常侍裴獻之聘于陳。
　　二月癸亥，以百濟王餘昌爲使持節、侍中、驃騎大將軍、帶方郡公，王如故。己巳，以太傅、咸陽王斛律光爲右丞相，并州刺史、右丞相、安定王賀拔仁爲録尚書事，冀州刺史、任城王湝爲太師。丙子，降死罪已下囚。
　　閏月戊戌，録尚書事、安定王賀拔仁薨。
　　三月辛酉，以開府儀同三司徐之才爲尚書左僕射。
　　夏六月乙酉，以廣寧王孝珩爲司空。甲辰，以皇子恒生故，大赦，内外百官普進二級，九州職人普進四級。己酉，詔以開府儀同三司唐邕爲尚書右僕射。
　　秋七月癸丑，封孝昭皇帝子彦基爲城陽王，彦康爲定陵王，彦忠爲梁郡王。甲寅，以尚書令、蘭陵王長恭爲録尚書事，中領軍和士開爲尚書令。癸亥，靺鞨國遣使朝貢。癸酉，以華山王凝爲太傅。
　　八月辛卯，行幸晋陽。
　　九月乙巳，立皇子恒爲皇太子。
　　冬十月辛巳，以司空、廣寧王孝珩爲司徒，以上洛王思宗爲司空，封蕭莊爲梁王。戊子，曲降并州死罪已下囚。己丑，復改威宗景烈皇帝謚號爲顯祖文宣皇帝。
　　十二月丁亥，車駕至自晋陽。詔右丞相斛律光出晋州道，修城戍。
　　二年春正月丁巳，詔兼散騎常侍劉環儁使於陳。戊寅，以百濟王餘昌爲使持節、都督、東青州刺史。
　　二月壬寅，以録尚書事、蘭陵王長恭爲太尉，并省録尚書事趙彦深爲司空，尚書令和士開録尚書事，左僕射徐之才爲尚書令，右僕射唐邕爲左僕射，吏部尚書馮子琮爲右僕射。
　　夏四月壬午，以大司馬、琅邪王儼爲太保。甲午，陳遣使連和，謀伐周，朝議弗許。
　　六月，段韶攻周汾州，剋之，獲刺史楊敷。
　　秋七月庚午，太保、琅邪王儼矯詔殺録尚書事和士開於南臺。即日誅領軍大將軍厙狄伏連、書侍御史王子宣等，尚書右僕射馮子琮賜死殿中。
　　八月己亥，行幸晋陽。九月辛亥，以太師、任城王湝爲太宰，馮翊王潤爲太師。己未，左丞相、平原王段韶薨。戊午，曲降并州界内死罪已下各有差。庚午，殺太保、琅邪王儼。壬申，陳人來聘。
　　冬十月，罷京畿府入領軍府。己亥，車駕至自晋陽。
　　十一月庚戌，詔侍中赫連子悦使於周。丙寅，以徐州行臺、廣寧王​​孝珩録尚書事。庚午，以録尚書事、廣寧王孝珩爲司徒。癸酉，以右丞相斛律光爲左丞相。
　　三年春正月己巳，祀南郊。辛亥，追贈故琅邪王儼爲楚帝。
　　二月己卯，以衛菩薩爲太尉。辛巳，以并省吏部尚書高元海爲尚書右僕射。庚寅，以左僕射唐邕爲尚書令，侍中祖珽爲左僕射。是月，敕撰《玄洲苑御覽》，後改名《聖壽堂御覽》。
　　三月辛酉，詔文武官五品已上各舉一人。是月，周誅冢宰宇文護。
　　夏四月，周人來聘。
　　秋七月戊辰，誅左丞相、咸陽王斛律光及其弟幽州行臺、荆山公豐樂。
　　八月庚寅，廢皇后斛律氏爲庶人。以太宰、任城王湝爲右丞相，太師、馮翊王潤爲太尉，蘭陵王長恭爲大司馬，廣寧王孝珩爲大將軍，安德王延宗爲司徒。使領軍封輔相聘于周。戊子，拜右昭儀胡氏爲皇后。己丑，以司州牧、北平王仁堅爲尚書令，特進許季良爲左僕射，彭城王寶德爲右僕射。癸巳，行幸晋陽。是月，《聖壽堂御覽》成，敕付史閣。後改爲《脩文殿御覽》。
　　九月，陳人來聘。
　　冬十月，降死罪已下囚。甲午，拜弘德夫人穆氏爲左皇后，大赦。
　　十二月辛丑，廢皇后胡氏爲庶人。
　　是歲，新羅、百濟、勿吉、突厥并遣使朝貢。於周爲建德元年。
　　四年春正月戊寅，以并省尚書令高阿那肱爲録尚書事。庚辰，詔兼散騎常侍崔象使於陳。是月，鄴都、并州并有狐媚，多截人髮。
　　二月乙巳，拜左皇后穆氏爲皇后。丙午，置文林館。乙卯，以尚書令、北平王仁堅爲録尚書事。丁巳，行幸晋陽。是月，周人來聘。
　　三月辛未，盗入信州，殺刺史和士休，南兖州刺史鮮于世榮討平之。庚辰，車駕至晋陽。
　　夏四月戊午，以大司馬、蘭陵王長恭爲太保，大將軍、定州刺史、南陽王綽爲大司馬，太尉衛菩薩爲大將軍，司徒、安德王延宗爲太尉，司空、武興王普爲司徒，開府儀同三司、宜陽王趙彦深爲司空。癸丑，祈皇祠壇壝蕝之内忽有車軌之轍，按驗傍無人迹，不知車所從來。乙卯，詔以爲大慶，班告天下。己未，周人來聘。
　　五月丙子，詔史官更撰《魏書》。癸巳，以領軍穆提婆爲尚書左僕射，以侍中、中書監段孝言爲右僕射。是月，開府儀同三司尉破胡、長孫洪略等與陳將吴明徹戰於吕梁南，大敗，破胡走以免，洪略戰没，遂陷秦、涇二州。明徹進陷和、合二州。是月，殺太保、蘭陵王長恭。
　　六月，明徹進軍圍壽陽。壬子，幸南苑，從官暍死者六十人。以録尚書事高阿那肱爲司徒。丙辰，詔開府王師羅使於周。
　　九月，校獵於鄴東。
　　冬十月，陳將吴明徹陷壽陽。辛丑，殺侍中崔季舒、張彫虎，散騎常侍劉逖、封孝琰，黄門侍郎裴澤、郭遵。癸卯，行幸晋陽。
　　十二月戊寅，以司徒高阿那肱爲右丞相。是歲，高麗、靺鞨并遣使朝貢，突厥使來求婚。
　　五年春正月乙丑，置左右娥英各一人。
　　二月乙未，車駕至自晋陽。朔州行臺、南安王思好反。辛丑，行幸晋陽。尚書令唐邕等大破思好，思好投水死，焚其尸，并其妻李氏。丁未，車駕至自晋陽。甲寅，以尚書令唐邕爲録尚書事。
　　夏五月，大旱，晋陽得死魃，長二尺，面頂各二目。帝聞之，使刻木爲其形以獻。庚午，大赦。丁亥，陳人寇淮北。
　　秋八月癸卯，行幸晋陽。甲辰，以高勱爲尚書右僕射。
　　是歲，殺南陽王綽。
　　六年春三月乙亥，車駕至自晋陽。丁丑，烹妖賊鄭子饒於都市。是月，周人來聘。
　　夏四月庚子，以中書監陽休之爲尚書右僕射。癸卯，靺鞨遣使朝貢。
　　秋七月甲戌，行幸晋陽。
　　八月丁酉，冀、定、趙、幽、滄、瀛六州大水。是月，周師入洛川，屯芒山，攻逼洛城，縱火船焚浮橋，河橋絶。
　　閏月己丑，遣右丞相高阿那肱自晋陽禦之，師次河陽，周師夜遁。庚辰，以司空趙彦深爲司徒，斛律阿列羅爲司空。辛巳，以軍國資用不足，税關市、舟車、山澤、鹽鐵、店肆，輕重各有差，開酒禁。
　　七年春正月壬辰，詔去秋已來，水潦人饑不自立者，所在付大寺及諸富户濟其性命。甲寅，大赦。乙卯，車駕至自晋陽。
　　二月辛酉，括雜户女年二十已下十四已上未嫁悉集省，隱匿者家長處死刑。二月丙寅，風從西北起，發屋拔樹，五日乃止。
　　夏六月戊申朔，日有食之。庚申，司徒趙彦深薨。
　　秋七月丁丑，大雨霖。是月，以水澇遣使巡撫流亡人户。
　　八月丁卯，行幸晋陽。雉集於御坐，獲之，有司不敢以聞。詔營邯鄲宫。
　　冬十月丙辰，帝大狩於祁連池。周師攻晋州。癸亥，帝還晋陽。甲子，出兵，大集晋祠。庚午，帝發晋陽。癸酉，帝列陣而行，上雞棲原，與周齊王憲相對，至夜不戰，周師斂陣而退。
　　十一月，周武帝退還長安，留偏師守晋州。高阿那肱等圍晋州城。戊寅，帝至圍所。
　　十二月戊申，周武帝來救晋州，庚戌，戰於城南，我軍大敗。帝棄軍先還。癸丑，入晋陽，憂懼不知所之。甲寅，大赦。帝謂朝臣曰：“周師甚盛，若何？”群臣咸曰：“天命未改，一得一失，自古皆然。宜停百賦，安慰朝野，收拾遺兵，背城死戰，以存社稷。”帝意猶豫，欲向北朔州。乃留安德王延宗、廣寧王孝珩等守晋陽。若晋陽不守，即欲奔突厥。群臣皆曰不可，帝不從其言。開府儀同三司賀拔伏恩、封輔相、慕容鐘葵等宿衛近臣三十餘人西奔周師。乙卯，詔募兵，遣安德王廷宗爲左，廣寧王孝珩爲右。延宗入見，帝告欲向北朔州。延宗泣諫，不從。帝密遣王康德與中人齊紹等送皇太后、皇太子於北朔州。丙辰，帝幸城南軍，勞將士，其夜欲遁，諸將不從。丁巳，大赦，改武平七年爲隆化元年。其日，穆提婆降周。詔除安德王延宗爲相國，委以備禦，延宗流涕受命。帝乃夜斬五龍門而出，欲走突厥，從官多散。領軍梅勝郎叩馬諫，乃迴之鄴。時唯高阿那肱等十餘騎，廣寧王孝珩、襄城王彦道續至，得數十人同行。戊午，延宗從衆議即皇帝位於晋陽，改隆化爲德昌元年。
　　庚申，帝入鄴。幸酉，延宗與周師戰於晋陽，大敗，爲周師所虜。帝遣募人，重加官賞，雖有此言，而竟不出物。廣寧王孝珩奏請出宫人及珍寶班賜將士，帝不悦。斛律孝卿居中受委，帶甲以處分，請帝親勞，爲帝撰辭，且曰宜慷慨流涕，感激人心。帝既出臨衆，將令之，不復記所受言，遂大笑，左右亦群咍，將士莫不解體。於是自大丞相已下太宰、三師、大司馬、大將軍、三公等官并增員而授，或三或四，不可勝數。甲子，皇太后從北道至。引文武一品已上入朱華門，賜酒食，給紙筆，問以禦周之方。群臣各異議，帝莫知所從。又引高元海、宋士素、盧思道、李德林等，欲議禪位皇太子。先是望氣者言，當有革易，終是依天統故事，授位幼主。

幼主高恒
　　幼主名恒，帝之長子也。母曰穆皇后，武平元年六月生於鄴。其年十月，立爲皇太子。隆化二年春正月乙亥，即皇帝位，時八歲，改元爲承光元年，大赦，尊皇太后爲太皇太后，帝爲太上皇帝，后爲太上皇后。於是黄門侍郎颜之推、中書侍郎薛道衡、侍中陳德信等勸太上皇帝往河外募兵，更爲經略，若不濟，南投陳國，從之。丁丑，太皇太后、太上皇后自鄴先趣濟州。周師漸逼，癸未，幼主又自鄴東走。己丑，周師至紫陌橋。癸巳，燒城西門。太上皇將百餘騎東走。乙亥，渡河入濟州。其日，幼主禪位於大丞相、任城王湝，令侍中斛律孝卿送禪文及璽紱於瀛州，孝卿乃以之歸周。又爲任城王詔，尊太上皇爲無上皇，幼主爲守國天王。留太皇太后濟州，遣高阿那肱留守。太上皇并皇后携幼主走青州，韓長鸞、鄧顒等數十人從。太上皇既至青州，即爲入陳之計。而高阿那肱召周軍，約生致齊主，而屢使人告言，賊軍在遠，已令人燒斷橋路。太上所以停緩。周軍奄至青州，太上窘急，將遜於陳，置金囊於鞍後，與長鸞、淑妃等十數騎至青州南鄧村，爲周將尉遲綱所獲。送鄴，周武帝與抗賓主禮，并太后、幼主、諸王俱送長安，封帝温國公。至建德七年，誣與宜州刺史穆提婆謀反，及延宗等數十人無少長咸賜死，神武子孫所存者一二而已。至大象末，陽休之、陳德信等啓大丞相隋公，請收葬，聽之，葬長安北原洪瀆川。
　　帝幼而令善，及長，頗學綴文，置文林館，引諸文士焉。而言語澀呐，無志度，不喜見朝士。自非寵私昵狎，未嘗交語，性懦不堪，人視者，即有忿責。其奏事者，雖三公令録莫得仰視，皆略陳大旨，驚走而出。每災異寇盗水旱，亦不貶損，唯諸處設齋，以此爲修德。雅信巫覡，解禱無方。
　　初琅邪王舉兵，人告者誤云厙狄伏連反，帝曰：“此必仁威也。”又斛律光死後，諸武官舉高思好堪大將軍，帝曰：“思好喜反。”皆如所言。遂自以策無遺算，乃益驕縱。盛爲無愁之曲，帝自彈胡琵琶而唱之，侍和之者以百數。人間謂之無愁天子。嘗出見群厲，盡殺之，或剥人面皮而視之。
　　任陸令萱、和士開、高阿那肱、穆提婆、韓長鸞等宰制天下​​，陳德信、鄧長顒、何洪珍參預機權。各引親黨，超居非次，官由財進，獄以賄成，其所以亂政害人，難以備載。諸宫奴婢、閹人、商人、胡户、雜户、歌舞人、見鬼人濫得富貴者將萬數，庶姓封王者百數，不復可紀。開府千餘，儀同無數。領軍一時二十，連判文書，各作依字，不具姓名，莫知誰也。諸貴寵祖禰追贈官，歲一進，位極乃止。
　　宫掖婢皆封郡君，宫女寶衣玉食者五百餘人，一裙直萬匹，鏡臺直千金，競爲變巧，朝衣夕弊。承武成之奢麗，以爲帝王當然。乃更增益宫苑，造偃武脩文臺，其嬪嬙諸宫中起鏡殿、寶殿、玳瑁殿，丹青雕刻，妙極當時。又於晋陽起十二院，壯麗逾於鄴下。所愛不恒，數毀而又復。夜則以火照作，寒則以湯爲泥，百工困窮，無時休息。鑿晋陽西山爲大佛像，一夜然油萬盆，光照宫内。又爲胡昭儀起大慈寺，未成，改爲穆皇后大寶林寺，窮極工巧，運石填泉，勞費億計，人牛死者不可勝紀。御馬則藉以氈𦋺，食物有十餘種，將合牝牡，則設青廬，具牢饌而親觀之。狗則飼以粱肉。馬及鷹犬乃有儀同、郡君之號，故有赤彪儀同、逍遥郡君、凌霄郡君，高思好書所謂“駁龍、逍遥”者也。犬於馬上設褥以抱之，鬥鷄亦號開府，犬馬鷄鷹多食縣幹。鷹之入養者，稍割犬肉以飼之，至數日乃死。
　　又於華林園立貧窮村舍，帝自弊衣爲乞食兒。又爲窮兒之市，躬自交易。寫築西鄙諸城，使人衣黑衣爲羌兵，鼓噪凌之，親率内參臨拒，或實彎弓射人。自晋陽東巡，單馬馳騖，衣解髮散而歸。
　　又好不急之務，曾一夜索蝎，及旦得三升。特愛非時之物，取求火急，皆須朝徵夕辦，當勢者因之，貸一而責十焉。賦斂日重，徭役日繁，人力既殫，帑藏空竭。乃賜諸佞幸賣官。或得郡兩三，或得縣六七，各分州郡，下逮鄉官亦多降中旨，故有敕用州主簿，敕用郡功曹。於是州縣職司多出富商大賈，競爲貪縱，人不聊生。爰自鄴都及諸州郡，所在徵税，百端俱起。凡此諸役，皆漸於武成，至帝而增廣焉。然未嘗有帷薄淫穢，唯此事頗優於武成云。
　　初河清末，武成夢大猬攻破鄴城，故索境内猬膏以絶之。識者以後主名聲與猬相協，亡齊徵也。又婦人皆剪剔以着假髻，而危邪之狀如飛鳥，至於南面，則髻心正西。始自宫内爲之，被於四遠，天意若曰元首剪落，危側當走西也。又爲刀子者刃皆狹細，名曰盡勢。游童戲者好以兩手持繩，拂地而却上，跳且唱曰“高末”，高末之言，蓋高氏運祚之末也。然則亂亡之數蓋有兆云。
　　論曰：武成風度高爽，經算弘長，文武之官，俱盡其力，有帝王之量矣。但愛狎庸竪，委以朝權，帷薄之間，淫侈過度，滅亡之兆，其在斯乎？玄象告變，傳位元子，名號雖殊，政猶己出，迹有虚飾，事非憲典，聰明臨下，何易可誣。又河南、河間、樂陵等諸王，或以時嫌，或以猜忌，皆無罪而殞，非所謂知命任天道之義也。
　　後主以中庸之姿，懷易染之性，永言先訓，教匪義方。始自襁褓，至于傳位，隔以正人，閉其善道。養德所履，異乎春誦夏弦；過庭所聞，莫非不軌不物。輔之以中宫奶媪，屬之以麗色淫聲，縱韝紲之娱，恣朋淫之好。語曰“從惡若崩”，蓋言其易。武平在御，彌見淪胥，罕接朝士，不親政事，一日萬機，委諸凶族。内侍帷幄，外吐絲綸，威厲風霜，志迴天日，虐人害物，搏噬無厭，賣獄鬻官，溪壑難滿。重以名將貽禍，忠臣顯戮，始見浸弱之萌，俄觀土崩之勢，周武因機，遂混區夏，悲夫！蓋桀、紂罪人，其亡也忽焉，自然之理矣。
　　鄭文貞公魏徵總而論之曰：神武以雄傑之姿，始基霸業；文襄以英明之略，伐叛柔遠。于時喪君有君，師出以律。河陰之役，摧宇文如反掌；渦陽之戰，掃侯景如拉枯。故能氣攝西鄰，威加南服，王室是賴，東夏宅心。文宣因累世之資，膺樂推之會，地居當璧，遂遷魏鼎。懷譎詭非常之才，運屈奇不測之智，網羅俊乂，明察臨下，文武名臣，盡其力用。親戎出塞，命將臨江，定單于於龍城，納長君於梁國，外内充實，疆埸無警，胡騎息其南侵，秦人不敢東顧。既而荒淫敗德，罔念作狂，爲善未能亡身，餘殃足以傳後。得以壽終，幸也；胤嗣不永，宜哉。孝昭地逼身危，逆取順守，外敷文教，内藴雄圖，將以牢籠區域，奄一函夏，享齡不永，績用無成。若或天假之年，足使秦、吴旰食。武成即位，雅道陵遲，昭、襄之風，漼焉已墜。洎乎後主，外内崩離，衆潰於平陽，身禽於青土。天道深遠，或未易談，吉凶由人，抑可揚榷。
　　觀夫有齊全盛，控帶遐阻，西苞汾、晋，南極江、淮，東盡海隅，北漸沙漠，六國之地，我獲其五，九州之境，彼分其四。料甲兵之衆寡，校帑藏之虚實，折衝千里之將，帷幄六奇之士，比二方之優劣，無等級以寄言。然其太行、長城之固自若也，江淮、汾晋之險不移也，帑藏輸税之賦未虧也，士庶甲兵之衆不缺也；然而前王用之而有餘，後主守之而不足，其故何哉？前王之御時也，沐雨櫛風，拯其溺而救其焚，信賞必罰，安而利之，既與共其存亡，故得同其生死。後主則不然，以人從欲，損物益己。雕墻峻宇，甘酒嗜音，鄽肆遍於宫園，禽色荒於外内，俾晝作夜，罔水行舟，所欲必成，所求必得。既不軌不物，又暗於聽受，忠信不聞，萋斐必入，視人如草芥，從惡如順流。佞閹處當軸之權，婢媪擅迴天之力，賣官鬻獄，亂政淫刑，刳剒被於忠良，禄位加於犬馬，讒邪并進，法令多聞，持瓢者非止百人，摇樹者不唯一手，於是土崩瓦解，衆叛親離，顧瞻周道，咸有西歸之志，方更盛其宫觀，窮極荒淫，謂黔首之可誣，指白日以自保。馳倒戈之旅，抗前歌之師，五世崇基，一舉而滅，豈非鎸金石者難爲功，摧枯朽者易爲力歟？
　　抑又聞之：皇天無親，唯德是輔；天時不如地利，地利不如人和。齊自河清之後，逮於武平之末，土木之功不息，嬪嬙之選無已，征税盡，人力殫，物産無以給其求，江海不能贍其欲。所謂火既熾矣，更負薪以足之，數既窮矣，又爲惡以促之，欲求大厦不燔，延期過曆，不亦難乎！由此言之，齊氏之敗亡，蓋亦由人，匪唯天道也。