帝紀第二　神武（下）
　　天平元年正月壬辰，神武西伐費也頭虜紇豆陵伊利於河西，滅之，遷其部於河東。
　　二月，永寧寺九層浮圖災。既而人有從東萊至，云及海上人咸見之於海中，俄而霧起乃滅。説者以爲天意若曰，永寧見災，魏不寧矣，飛入東海，渤海應矣。
　　魏帝既有異圖，時侍中封隆之與孫騰私言，隆之喪妻，魏帝欲妻以妹。騰亦未之信，心害隆之，泄其言於斛斯椿。椿以白魏帝。又孫騰帶仗入省，擅殺御史。并亡來奔。稱魏帝撾舍人梁續於前，光禄少卿元子幹攘臂擊之，謂騰曰：“語爾​​高王，元家兒拳正如此。”領軍婁昭辭疾歸晋陽。魏帝於是以斛斯椿兼領軍，分置督將及河南、關西諸刺史。華山王鷙在徐州，神武使邸珍奪其管籥。建州刺史韓賢、濟州刺史蔡儁皆神武同義，魏帝忌之。故省建州以去賢，使御史中尉綦儁察儁罪，以開府賈顯智爲濟州。儁拒之，魏帝逾怒。
　　五月下詔，云將征句吴，發河南諸州兵，增宿衛，守河橋。六月丁巳，魏帝密詔神武曰：“宇文黑獺自平破秦、隴，多求非分，脱有變詐，事資經略。但表啓未全背戾，進討事涉匆匆，遂召群臣，議其可否。僉言假稱南伐，内外戒嚴，一則防黑獺不虞，二則可威吴、楚。”時魏帝將伐神武，神武部署將帥，慮疑，故有此詔。神武乃表曰：“荆州綰接蠻左，密邇畿服，關隴恃遠，將有逆圖。臣今潜勒兵馬三萬，擬從河東而渡；又遣恒州刺史厙狄干、瀛州刺史郭瓊、汾州刺史斛律金、前武衛將軍彭樂擬兵四萬，從其來違津渡；遣領軍將軍婁昭、相州刺史竇泰、前瀛州刺史堯雄、并州刺史高隆之擬兵五萬，以討荆州；遣冀州刺史尉景、前冀州刺史高敖曹、濟州刺史蔡儁、前侍中封隆之擬山東兵七萬、突騎五萬，以征江左。皆約所部，伏聽處分。”魏帝知覺其變，乃出神武表，命群官議之，欲止神武諸軍。神武乃集在州僚佐，令其博議，還以表聞。仍以信誓自明忠款曰：“臣爲嬖佞所間，陛下一旦賜疑，今猖狂之罪，尒朱時討。臣若不盡誠竭節，敢負陛下，則使身受天殃，子孫殄絶。陛下若垂信赤心，使干戈不動，佞臣一二人願斟量廢出。”辛未，帝復録在京文武議意以答神武，使舍人温子昇草敕。子昇逡巡未敢作，帝據胡床，拔劍作色。子昇乃爲敕曰：
　　前持心血，遠以示王，深冀彼此共相體悉，而不良之徒坐生間貳。近孫騰倉卒向彼，致使聞者疑有異謀，故遣御史中尉綦儁具申朕懷。今得王啓，言誓懇惻，反覆思之，猶所未解。以朕眇身，遇王武略，不勞尺刃，坐爲天子，所謂生我者父母，貴我者高王。今若無事背王。規相攻討，則使身及子孫，還如王誓。皇天后土，實聞此言。
　　近慮宇文爲亂，賀拔勝應之，故纂嚴，欲與王俱爲聲援。宇文今日使者相望，觀其所爲，更無異迹。賀拔在南，開拓邊境，爲國立功，念無可責。君若欲分討，何以爲辭？東南不賓，爲日已久，先朝已來，置之度外。今天下户口减半，未宜窮兵極武。
　　朕既暗昧，不知佞人是誰，可列其姓名，令朕知也。如聞厙狄干語王云：“本欲取懦弱者爲主，王無事立此長君，使其不可駕御，今但作十五日行，自可廢之，更立餘者。”如此議論，自是王間勛人，豈出佞臣之口。去歲封隆之背叛，今年孫騰逃走，不罪不送，誰不怪王！騰既爲禍始，曾無愧懼，王若事君盡誠，何不斬送二首。王雖啓圖西去，而四道俱進，或欲南度洛陽，或欲東臨江左，言之者猶應自怪，聞之者寧能不疑。王若守誠不貳，晏然居北，在此雖有百萬之衆，終無圖彼之心。王脱信邪棄義，舉旗南指，縱無匹馬隻輪，猶欲奮空拳而争死。朕本寡德，王已立之，百姓無知，或謂實可。若爲他所圖，則彰朕之惡，假令還爲王殺，幽辱齏粉，了無遺恨。何者？王既以德見推，以義見舉，一朝背德舍義，便是過有所歸。本望君臣一體，若合符契，不圖今日分疏到此。古語云：“越人射我，笑而道之；吾兄射我，泣而道之。”朕既親王，情如兄弟，所以投筆拊膺，不覺歔欷。
　　初，神武自京師將北，以爲洛陽久經喪亂，王氣衰盡，雖有山河之固，土地褊狹，不如鄴，請遷都。魏帝曰：“高祖定鼎河洛，爲永永之基，經營製度，至世宗乃畢。王既功在社稷，宜遵太和舊事。”神武奉詔，至是復謀焉。遣三千騎鎮建興，益河東及濟州兵，於白溝虜船不聽向洛，諸州和糴粟運入鄴城。魏帝又敕神武曰：“王若厭伏人情，杜絶物議，唯有歸河東之兵，罷建興之戍，送相州之粟，追濟州之軍，令蔡儁受代，使邸珍出徐，止戈散馬，各事家業。脱須糧廩，别遣轉輸，則讒人結舌，疑悔不生。王高枕太原，朕垂拱京洛，終不舉足渡河，以干戈相指。王若馬首南向，問鼎輕重，朕雖無武，欲止不能，必爲社稷宗廟出萬死之策。决在於王，非朕能定，爲山止簣，相爲惜​​之。”魏帝時以任祥爲兼尚書左僕射，加開府，祥棄官走至河北，據郡待神武。魏帝乃敕文武官北來者任去留，下詔罪狀神武，爲北伐經營。神武亦勒馬宣告曰：“孤遇尒朱擅權，舉大義於四海，奉戴主上，義貫幽明。橫爲斛斯椿讒構，以誠節爲逆首。昔趙鞅興晋陽之甲，誅君側惡人，今者南邁，誅椿而已。”以高昂爲前鋒，曰：“若用司空言，豈有今日之舉！”司馬子如答神武曰：“本欲立小者，正爲此耳。”
　　魏帝徵兵關右，召賀拔勝赴行在所，遣大行臺長孫承業、大都督潁川王斌之、斛斯椿共鎮武牢，汝陽王暹鎮石濟，行臺長孫子彦帥前恒農太守元洪略鎮陝，賈顯智率豫州刺史斛斯元壽伐蔡儁。神武使竇泰與左厢大都督莫多婁貸文逆顯智，韓賢逆暹。元壽軍降。泰、貸文與顯智遇於長壽津，顯智陰約降，引軍退。軍司元玄覺之，馳還，請益師。魏帝遣大都督侯幾紹赴之。戰於滑臺東，顯智以軍降，紹死之。
　　七月，魏帝躬率大衆屯河橋。神武至河北十餘里，再遣口申誠款，魏帝不報。神武乃引軍渡河。魏帝問計於群臣，或云南依賀拔勝，或云西就關中，或云守洛口死戰。未决。而元斌之與斛斯椿争權不睦，斌之棄椿徑還，紿帝云：“神武兵至。”即日，魏帝遜於長安。己酉，神武入洛陽，停於永寧寺。
　　八月甲寅，召集百官，謂曰：“爲臣奉主，匡救危亂，若處不諫争，出不陪隨，緩則耽寵争榮，急便逃竄，臣節安在！”遂收開府儀同三司叱列延慶、兼尚書左僕射辛雄、兼吏部尚書崔孝芬、都官尚書劉廞、兼度支尚書楊機、散騎常侍元士弼并殺之，誅其貳也。士弼籍没家口。神武以萬機不可曠廢，乃與百僚議以清河王亶爲大司馬，居尚書下舍而承制决事焉。王稱警蹕，神武醜之。神武尋至恒農，遂西剋潼關，執毛洪賓。進軍長城，龍門都督薛崇禮降。神武退舍河東，命行臺尚書長史薛瑜守潼關，大都督庫狄温守封陵。於蒲津西岸築城，守華州，以薛紹宗爲刺史。高昂行豫州事。神武自發晋陽，至此凡四十啓，魏帝皆不答。
　　九月庚寅，神武還於洛陽，乃遣僧道荣奉表關中，又不答。乃集百僚四門耆老，議所推立。以爲自孝昌喪亂，國統中絶，神主靡依，昭穆失序，永安以孝文爲伯考，永熙遷孝明於夾室，業喪祚短，職此之由。遂議立清河王世子善見。議定，白清河王。王曰：“天子無父，苟使兒立，不惜餘生。”乃立之，是爲孝静帝。魏於是始分爲二。神武以孝武既西，恐逼崤、陝，洛陽復在河外，接近梁境，如向晋陽，形勢不能相接，乃議遷鄴，護軍祖瑩贊焉。詔下三日，車駕便發，户四十萬狼狽就道。神武留洛陽部分，事畢還晋陽。自是軍國政務，皆歸相府。先是童謡曰：“可憐青雀子，飛來鄴城裏，羽翮垂欲成，化作鸚鵡子。”好事者竊言，雀子謂魏帝清河王子，鸚鵡謂神武也。
　　初孝昌中，山胡劉蠡升自稱天子，年號神嘉，居雲陽谷，西土歲被其寇，謂之胡荒。
　　二年正月，西魏渭州刺史可朱渾道元擁衆内屬，神武迎納之。壬戌，神武襲擊​​劉蠡升，大破之。己巳，魏帝褒詔，以神武爲相國，假黄鉞，劍履上殿，入朝不趨。神武固辭。
　　三月，神武欲以女妻蠡升太子，候其不設備，辛酉，潜師襲之。其北部王斬蠡升首以送。其衆復立其子南海王，神武進擊之，又獲南海王及其弟西海王、北海王、皇后公卿已下四百餘人，胡、魏五萬户。壬申，神武朝於鄴。
　　四月，神武請給遷人廩各有差。
　　九月甲寅，神武以州郡縣官多乖法，請出使問人疾苦。
　　三年正月甲子，神武帥厙狄干等萬騎襲西魏夏州，身不火食，四日而至。縛矟爲梯，夜入其城，禽其刺史費也頭斛拔俄彌突，因而用之。留都督張瓊以鎮守，遷其部落五千户以歸。西魏靈州刺史曹泥與其婿凉州刺史劉豐遣使請内屬。周文圍泥，水灌其城，不没者四尺。神武命阿至羅發騎三萬徑度靈州，繞出西軍後，獲馬五十匹，西師乃退。神武率騎迎泥、豐生，拔其遺户五千以歸，復泥官爵。魏帝詔加神武九錫，固讓乃止。
　　二月，神武令阿至羅逼西魏秦州​​刺史建忠王万俟普撥，神武以衆應之。六月甲午，普撥與其子太宰受洛干、豳州刺史叱干寶樂、右衛將軍破六韓常及督將三百餘人擁部來降。
　　八月丁亥，神武請均斗尺，班於天下。
　　九月辛亥，汾州胡王迢觸、曹貳龍聚衆反，署立百官，年號平都。神武討平之。
　　十二月丁丑，神武自晋陽西討，遣兼僕射行臺汝陽王暹、司徒高昂等趣上洛，大都督竇泰入自潼關。
　　四年正月癸丑，竇泰軍敗自殺。神武次蒲津，以冰薄不得赴救，乃班師。高昂攻剋上洛。
　　二月乙酉，神武以并、肆、汾、建、晋、東雍、南汾、泰、陝九州霜旱，​​人飢流散，請所在開倉賑給。
　　六月壬申，神武如天池，獲瑞石，隱起成文曰，“六王三川”。
　　十月壬辰，神武西討，自蒲津濟，衆二十萬。周文軍於沙苑。神武以地厄少却，西人鼓譟而進，軍大亂，棄器甲十有八萬，神武跨橐駝，候船以歸。
　　元像元年三月辛酉，神武固請解丞相，魏帝許之。
　　四月庚寅，神武朝於鄴，壬辰，還晋陽。請開酒禁，并賑恤宿衛武官。
　　七月壬午，行臺侯景、司徒高昂圍西魏將獨孤信於金墉，西魏帝及周文并來赴救。大都督厙狄干帥諸將前驅，神武總衆繼進。八月辛卯，戰於河陰，大破西魏軍，俘獲數万。司徒高昂、大都督李猛、宋顯死之。西師之敗，獨孤信先入關，周文留其都督長孫子彦守金墉，遂燒營以遁。神武遣兵追奔，至崤，不及而還。初神武知西師來侵，自晋陽帥衆馳赴，至孟津，未濟，而軍有勝負。既而神武渡河，子彦亦棄城走，神武遂毀金墉而還。
　　十一月庚午，神武朝於京師。十二月壬辰，還晋陽。
　　興和元年七月丁丑，魏帝進神武爲相國、録尚書事，固讓乃止。
　　十一月乙丑，神武以新宫成，朝於鄴。魏帝與神武宴射，神武降階稱賀，又辭渤海王及都督中外諸軍事，詔不許。十二月戊戌，神武還晋陽。
　　二年十二月，阿至羅别部遣使請降。神武帥衆迎之，出武州塞，不見，大獵而還。
　　三年五月，神武巡北境，使使與蠕蠕通和。
　　四年五月辛巳，神武朝鄴，請令百官每月面敷政事，明揚側陋，納諫屏邪，親理獄訟，褒黜勤怠；牧守有愆，節級相坐；椒掖之内，進御以序；後園鷹犬悉皆棄之。六月甲辰，神武還晋陽。
　　九月，神武西征。十月己亥，圍西魏儀同三司王思政於玉壁城，欲以致敵，西師不敢出。十一月癸未，神武以大雪，士卒多死，乃班師。
　　武定元年二月壬申，北豫州刺史高慎據武牢西叛。三月壬辰，周文率衆援高慎，圍河橋南城。戊申，神武大敗之於芒山，擒西魏督將已下四百餘人，俘斬六萬計。是時軍士有盗殺驢者，軍令應死，神武弗殺，將至并州决之。明日復戰，奔西軍，告神武所在。西師盡鋭來攻，衆潰，神武失馬，赫連陽順下馬以授神武，與蒼頭馮文洛扶上俱走，從者步騎六七人。追騎至，親信都督尉興慶曰：“王去矣，興慶腰邊百箭，足殺百人。”神武勉之曰：“事濟，以爾爲懷州，若死，則用爾子。”興慶曰：“兒小，願用兄。”許之。興慶鬥，矢盡而死。西魏太師賀拔勝以十三騎逐神武，河州刺史劉洪徽射中其二。勝矟將中神武，段孝先橫射勝馬殪，遂免。豫、洛二州平。神武使劉豐追奔，拓地至弘農而還。
　　七月，神武貽周文書，責以殺孝武之罪。
　　八月辛未，魏帝詔神武爲相國、録尚書事、大行臺，餘如故，固辭乃止。是月，神武命於肆州北山築城，西自馬陵戍，東至土隥，四十日罷。
　　十二月己卯，神武朝京師，庚辰，還晋陽。
　　二年三月癸巳，神武巡行冀、定二州，因朝京師。以冬春亢旱，請蠲懸責，賑窮乏，宥死罪以下。又請授老人板職各有差。四月丙辰，神武還晋陽。
　　十一月，神武討山胡，破平之，俘獲一萬餘户口，分配諸州。
　　三年正月甲午，開府儀同三司尒朱文暢、開府司馬任冑、都督鄭仲禮、中府主簿李世林、前開府參軍房子遠等謀賊神武，因十五日夜打簇，懷刃而入，其黨薛季孝以告，并伏誅。丁未，神武請於并州置晋陽宫，以處配口。
　　三月乙未，神武朝鄴，丙午，還晋陽。
　　十月丁卯，神武上言，幽、安、定三州北接奚、蠕蠕，請於險要修立城戍以防之，躬自臨覆，莫不嚴固。乙未，神武請釋芒山俘桎梏，配以民間寡婦。
　　四年八月癸巳，神武將西伐，自鄴會兵於晋陽。殿中將軍曹魏祖曰：“不可，今八月西方王，以死氣逆生氣，爲客不利，主人則可。兵果行，傷大將軍。”神武不從。自東、西魏構兵，鄴下每先有黄黑螘陣鬥，占者以爲黄者東魏戎衣色，黑者西魏戎衣色，人間以此候勝負。是時，黄螘盡死。九月，神武圍玉壁以挑西師，不敢應。西魏晋州刺史韋孝寬守玉壁，城中出鐵面，神武使元盗射之，每中其目。用李業興孤虚術，萃其北。北，天險也。乃起土山，鑿十道，又於東面鑿二十一道以攻之。城中無水，汲於汾，神武使移汾，一夜而畢。孝寬奪據土山，頓軍五旬，城不拔，死者七萬人，聚爲一冢。有星墜於神武營，衆驢并鳴，士皆讋懼。神武有疾。
　　十一月庚子，輿疾班師。庚戌，遣太原公洋鎮鄴。辛亥，徵世子澄至晋陽。有惡鳥集亭樹，世子使斛律光射殺之。己卯，神武以無功，表解都督中外諸軍事，魏帝優詔許焉。是時西魏言神武中弩，神武聞之，乃勉坐見諸貴，使斛律金敕勒歌，神武自和之，哀感流涕。
　　侯景素輕世子，嘗謂司馬子如曰：“王在，吾不敢有異，王無，吾不能與鮮卑小兒共事。”子如掩其口。至是，世子爲神武書召景。景先與神武約：得書，書背微點，乃來。書至，無點，景不至。又聞神武疾，遂擁兵自固。神武謂世子曰：“我雖疾，爾面更有餘憂色，何也？”世子未對。又問曰：“豈非憂侯景叛耶？”曰：“然。”神武曰：“景專制河南十四年矣，常有飛揚跋扈志，顧我能養，豈爲汝駕御也！今四方未定，勿遽發哀。厙狄干鮮卑老公，斛律金敕勒老公，并性遒直，終不負汝。可朱渾道元、劉豐生遠來投我，必無異心。賀拔焉過兒樸實無罪過。潘相樂本作道人，心和厚，汝兄弟當得其力。韓軌少戇，宜寬借之。彭相樂心腹難得，宜防護之。少堪敵​​侯景者唯有慕容紹宗，我故不貴之，留以與汝，宜深加殊禮，委以經略。”
　　五年正月朔，日蝕，神武曰：“日蝕其爲我耶，死亦何恨。”丙午，陳啓於魏帝。是日，崩於晋陽，時年五十二，秘不發喪。六月壬午，魏帝於東堂舉哀，三日，制緦衰。詔凶禮依漢大將軍霍光、東平王蒼故事；贈假黄鉞、使持節、相國、都督中外諸軍事、齊王璽紱，輼輬車、黄屋、左纛、前後羽葆、鼓吹、輕車、介士，兼備九錫殊禮，謚獻武王。八月甲申，葬於鄴西北漳水之西，魏帝臨送於紫陌。天保初，追崇爲獻武帝，廟號太祖，陵曰義平。天統元年，改謚神武皇帝，廟號高祖。
　　神武性深密高岸，終日儼然，人不能測。機權之際，變化若神。至於軍國大略，獨運懷抱，文武將吏罕有預之。統馭軍衆，法令嚴肅，臨敵制勝，策出無方。聽斷昭察，不可欺犯。知人好士，全護勛舊。性周給，每有文教，常殷勤款悉，指事論心，不尚綺靡。擢人授任，在於得才，苟其所堪，乃至拔於厮養，有虚聲無實者，稀見任用。諸將出討，奉行方略，罔不克捷，違失指畫，多致奔亡。雅尚儉素，刀劍鞍勒無金玉之飾。少能劇飲，自當大任，不過三爵。居家如官。仁恕愛士。始范陽盧景裕以明經稱，魯郡韓毅以工書顯，咸以謀逆見擒，并蒙恩置之第館，教授諸子。其文武之士盡節所事，見執獲而不罪者甚多。故遐邇歸心，皆思效力。至南威梁國，北懷蠕蠕，吐谷渾、阿至羅咸所招納，獲其力用，規略遠矣。