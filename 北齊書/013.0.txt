列傳第五
趙郡王琛（子）叡　清河王岳（子）勱

趙郡王高琛
趙郡王琛，字永寶，高祖之弟也。少時便弓馬，有志氣。高祖既匡天下，中興初，授散騎常侍、鎮西將軍、金紫光禄大夫。既居禁衛，恭勤慎密，率先左右。太昌初，除車騎大將軍、左光禄大夫，封南趙郡公，食邑五千户。尋拜驃騎大將軍、特進、開府儀同三司、散騎常侍。永熙二年，除使持節、都督定州刺史、六州大都督。琛推誠撫納，拔用人士，甚有聲譽。及斛斯椿等釁結。高祖將謀内討，以晋陽根本，召琛留掌後事，以爲并、肆、汾大行臺僕射，領六州九酋長大都督，其相府政事琛悉决之。天平中，除御史中尉，正色糾彈，無所回避，遠近肅然。尋亂高祖後庭，高祖責罰之，因杖而斃，時年二十三。贈使持節、侍中、都督冀定滄瀛幽殷并肆雲朔十州諸軍事、驃騎大將軍、冀州刺史、太尉、尚書令，謚曰貞平。天統三年，又贈假黄鉞、左丞相、太師、録尚書事、冀州刺史，進爵​​爲王，配饗高祖廟庭。子叡嗣。

高叡
　　叡小名須拔，生三旬而孤，聰慧夙成，特爲高祖所愛，養於宫中，令游娘母之，恩同諸子。魏興和中，襲爵南趙郡公。至四歲，未嘗識母，其母則魏華陽公主也。有鄭氏者，叡母之從母姊妹之女，戲語叡曰：“汝是我姨兒，何因倒親游氏。”叡因問訪，遂精神不怡。高祖甚以爲怪，疑其感疾，欲命醫看之。叡對曰：“兒無患苦，但聞有所生，欲得暫見。”高祖驚曰：“誰向汝道耶？”叡具陳本末。高祖命元夫人令就宫與叡相見，叡前跪拜，因抱頭大哭。高祖甚以悲傷。語平秦王曰：“此兒天生至孝，我兒子無有及者。”遂爲休務一日。叡初讀《孝經》，至“資於事父”，輒流涕歔欷。十歲喪母，高祖親送叡至領軍府，爲叡發喪，與聲殞絶，哀感左右，三日水漿不入口。高祖與武明婁皇后殷勤敦譬，方漸順旨。居喪盡禮，持佛像長齋，至於骨立，杖而後起。高祖令常山王共卧起，日夜説喻之。并敕左右不聽進水，雖絶清漱，午後輒不肯食。由是高祖食必唤叡同案。其見愍惜如此。高祖崩，哭泣嘔血。及壯，將爲婚娶，而貌有戚容。世宗謂之曰：“我爲爾娶鄭述祖女，門閥甚高，汝何所嫌而精神不樂？”叡對曰：“自痛孤遺，常深膝下之慕，方從婚冠，彌用感切。”言未卒，嗚咽不自勝。世宗爲之憫默。勵己勤學，常夜久方罷。武定末，除太子庶子。顯祖受禪，進封爵爲趙郡王，邑一千二百户，遷散騎常侍。
　　叡身長七尺，容儀甚偉，閑習吏職，有知人之鑒。二年，出爲定州刺史，加撫軍將軍、六州大都督，時年十七。叡留心庶事，糾摘奸非，勸課農桑，接禮民俊，所部大治，稱爲良牧。三年，加儀同三司。六年，詔叡領山東兵數万監築長城。于時盛夏六月，叡在途中，屏除蓋扇，親與軍人同其勞苦。而定州先有冰室，每歲藏冰，長史宋欽道以叡冒犯暑熱，遂遣輿冰，倍道追送。正值日中停車，炎赫尤甚，人皆不堪，而送冰者至，咸謂得冰一時之要。叡乃對之嘆息云：“三軍之人，皆飲温水，吾以何義，獨進寒冰，非追名古將，實情所不忍。”遂至消液，竟不一嘗。兵人感悦，遐邇稱嘆。先是，役徒罷作，任其自返。丁壯之輩，各自先歸；羸弱之徒，棄在山北，加​​以饑病，多致僵殞。叡於是親帥所部，與之俱還，配合州鄉，部分營伍，督帥監領，强弱相持，遇善水草，即爲停頓，分有餘，贍不足，賴以全者十三四焉。
　　七年，詔以本官都督滄瀛幽安平東燕六州諸軍事、滄州刺史。八年，徵叡赴鄴，仍除北朔州刺史，都督北燕、北蔚、北恒三州，及庫推以西黄河以東長城諸鎮諸軍事。叡慰撫新遷，量置烽戍，内防外禦，備有條法，大爲兵民所安。有無水之處，禱而掘井，鍬鍤裁下，泉源涌出，至今號曰趙郡王泉。九年，車駕幸樓煩，叡朝於行宫，仍從還晋陽。時濟南以太子監國，因立大都督府，與尚書省分理衆事，仍開府置佐。顯祖特崇其選，乃除叡侍中、攝大都督府長史。叡後因侍宴，顯祖從容顧謂常山王演等曰：“由來亦有如此長史不？吾用此長史何如？”演對曰：“陛下垂心庶政，優賢禮物，須拔進居蟬珥之榮，退當委要之職，自昔以來，實未聞如此銓授。”帝曰：“吾於此亦自謂得宜。”十年，轉儀同三司。侍中、將軍、長史，王如故。尋加開府儀同三司、驃騎大將軍、太子太保。
　　皇建初，行并州事。孝昭臨崩，預受顧托，奉迎世祖於鄴，以功拜尚書令，别封浮陽郡公，監太史，太子太傅，議律令。又以討北狄之功，封潁川郡公。復拜尚書令，攝大宗正卿。天統中，追贈叡父琛假黄鉞，母元氏贈趙郡王妃，謚曰貞昭，華陽長公主如故，有司備禮儀就墓拜授。時隆冬盛寒，叡跣步號哭，面皆破裂，嘔血數升。及還，不堪參謝，帝親就第看問。拜司空，攝録尚書事。突厥嘗侵軼至并州，帝親御戎，六軍進止皆令取叡節度。以功復封宣城郡公。攝宗正卿，進拜太尉，監議五禮。叡久典朝政，清真自守，譽望日隆，漸被疏忌，乃撰古之忠臣義士，號曰《要言》，以致其意。
　　世祖崩，葬後數日，叡與馮翊王潤、安德王延宗及元文遥奏後主云：“和士開不宜仍居内任。”并入奏太后，因出士開爲兖州刺史。太后曰：“士開舊經驅使，欲留過百日。”叡正色不許。數日之内，太后數以爲言。有中官要人知太后密旨，謂叡曰：“太后意既如此，殿下何宜苦違。”叡曰：“吾國家事重，死且不避，若貪生苟全，令國家擾攘，非吾志也。况受先皇遺旨，委寄不輕。今嗣主幼冲，豈可使邪臣在側。不守之以正，何面戴天。”遂重進言，詞理懇切。太后令酌酒賜叡。叡正色曰：“今論國家大事，非爲卮酒！”言訖便出。其夜，叡方寢，見一人可長丈五，臂長丈餘，當門向床，以臂壓叡，良久，遂失所在。叡意甚惡之，便起坐獨嘆曰：“大丈夫命運一朝至此！”恐爲太后所殺，旦欲入朝，妻子咸諫止之。叡曰：“自古忠臣，皆不顧身命，社稷事重，吾當以死效之，豈容令一婦人傾危宗廟。且和士開何物竪子，如此縱横，吾寧死事先皇，不忍見朝廷顛沛。”至殿門，又有人曰：“願殿下勿入，慮有危變。”叡曰：“吾上不負天，死亦無恨。”入見太后，太后復以爲言，叡執之彌固。出至永巷，遇兵被執，送華林園，於雀離佛院令劉桃枝拉而殺之，時年三十六。大霧三日，朝野冤惜之。期年後，詔聽以王禮葬，竟無贈謚焉。
　　子整信嗣。歷散騎常侍、儀同三司。好學有行檢，少年時因獵墜馬，傷腰脚，卒不能行起，終於長安。琛同母弟惠寶早亡，元象初，贈侍中、尚書令、都督四州諸軍事、青州刺史。天統三年，重贈十州都督，封陳留王，謚曰文恭，以清河王岳第十子敬文嗣。

清河王高岳
　　清河王岳，字洪略，高祖從父弟也。父翻，字飛雀，魏朝贈太尉，謚孝宣公。岳幼時孤貧，人未之知也，長而敦直，姿貌嶷然，沈深有器量。初岳家於洛邑，高祖每奉使入洛，必止於岳舍。岳母山氏，嘗夜起，見高祖室中有光，密往覘之，乃無燈，即移高祖於别室，如前所見。怪其神異，詣卜者筮之，遇《乾》之《大有》，占之曰：“吉，《易》稱‘飛龍在天，大人造也’，飛龍九五大人之卦，貴不可言。”山氏歸報高祖。後高祖起兵於信都，山氏聞之，大喜，謂岳曰：“赤光之瑞，今當驗矣，汝可間行從之，共圖大計。”岳遂往信都。高祖見之，大悦。
　　中興初，除散騎常侍、鎮東將軍、金紫光禄大夫，領武衛將軍。高祖與四胡戰于韓陵，高祖將中軍，高昂將左軍，岳將右軍。中軍敗績，賊乘之，岳舉麾大呼，横衝賊陣，高祖方得回師，表裏奮擊，因大破賊。以功除衛將軍、右光禄大夫，仍領武衛。太昌初，除車騎將軍、左光禄大夫，領左右衛，封清河郡公，食邑二千户。母山氏，封爲郡君，授女侍中，入侍皇后。時尒朱兆猶據并州，高祖將討之，令岳留鎮京師，遷驃騎大將軍、儀同三司。天平二年，除侍中、六州軍事都督，尋加開府。岳辟引時賢，以爲僚屬，論者以爲美。尋都監典書，復爲侍學，除使持節、六州大都督、冀州大中正。俄拜京畿大都督，其六州事悉詣京畿。時高祖統務晋陽，岳與侍中孫騰等在京師輔政。元象二年，遭母憂去職。岳性至孝，盡力色養，母若有疾，衣不解帶，及遭喪，哀毀骨立，高祖深以憂之，每日遣人勞勉。尋起復本任。二年，除兼領軍將軍。興和初，世宗入總朝政，岳出爲使持節、都督、冀州刺史，侍中、驃騎、開府儀同如故。三年，轉青州刺史。岳任權日久，素爲朝野畏服，及爲二藩，百姓望風讋憚。武定元年，除晋州刺史、西南道大都督，得綏邊之稱。時岳遇患，高祖令還并治療，疾瘳，復令赴職。
　　及高祖崩，侯景叛，世宗徵岳還并，共圖取景之計。而武帝乘間遣其貞陽侯明率衆於寒山，擁泗水灌彭城，與景爲掎角聲援。岳總帥諸軍南討，與行臺慕容紹宗等擊明，大破之，臨陣擒明及其大將胡貴孫，自餘俘馘數万。景乃擁衆於渦陽，與左衛將軍劉豐等相持。岳回軍追討，又破之，景單騎逃竄。六年，以功除侍中、太尉，餘如故，别封新昌縣子。又拜使持節、河南總管、大都督，統慕容紹宗、劉豐等討王思政於長社。思政嬰城自守，岳等引洧水灌城。紹宗、劉豐爲思政所獲，關西出兵援思政，岳内外防禦，甚有謀算。城不没者三板。會世宗親臨，數日城下，獲思政等。以功别封真定縣男，世宗以爲己功，故賞典弗弘也。
　　世宗崩，顯祖出撫晋陽，令岳以本官兼尚書左僕射，留鎮京師。天保初，進封清河郡王，尋除使持節、驃騎大將軍、開府儀同三司、宗師、司州牧。五年，加太保。梁蕭繹爲周軍所逼，遣使告急，且請援。冬，詔岳爲西南道大行臺，都統司徒潘相樂等救江陵。六年正月，師次義陽，遇荆州陷，因略地南至郢州，獲梁州刺史司徒陸法和，仍剋郢州。岳先送法和於京師，遣儀同慕容儼據郢城。朝廷知江陵陷，詔岳旋師。
　　岳自討寒山、長社及出隨、陸，并有功績，威名彌重。而性華侈，尤悦酒色，歌姬舞女，陳鼎擊鐘，諸王皆不及也。初，高歸彦少孤，高祖令岳撫養，輕其年幼，情禮甚薄。歸彦内銜之而未嘗出口。及歸彦爲領軍，大被寵遇，岳謂其德己，更倚賴之。歸彦密構其短。岳於城南起宅，聽事後開巷。歸彦奏帝曰：“清河造宅，僭擬帝宫，制爲永巷，但唯無闕耳。”顯祖聞而惡之，漸以疏岳。仍屬顯祖召鄴下婦人薛氏入宫，而岳先嘗唤之至宅，由其姊也。帝懸薛氏姊而鋸殺之，讓岳以爲奸民女。岳曰：“臣本欲取之，嫌其輕薄不用，非奸也。”帝益怒。六年十一月，使高歸彦就宅切責之。岳憂悸不知所爲，數日而薨，故時論紛然，以爲賜鴆也。朝野嘆惜之。時年四十四。詔大鴻臚監護喪事，贈使持節、都督冀定滄瀛趙幽濟七州諸軍、太宰、太傅、定州刺史，假黄鉞，給輼輬車，賵物二千段，謚曰昭武。
　　初岳與高祖經綸天下，家有私兵，并畜戎器，儲甲千餘領。世宗之末，岳以四海無事，表求納之。世宗敦至親之重，推心相任，云：“叔屬居肺腑，職在維城，所有之甲，本資國用，叔何疑而納之。”文宣之世，亦頻請納，又固不許。及將薨，遺表謝恩，并請上甲於武庫，至此葬畢，方許納焉。皇建中，配饗世宗廟庭。後歸彦反，世祖知其前譖，曰：“清河忠烈，盡力皇家，而歸彦毀之，間吾骨肉。”籍没歸彦，以良賤百口賜岳家。後又思岳之功，重贈太師、太保，餘如故。子勱嗣。

高勱
　　勱，字敬德，夙智早成，爲顯祖所愛。年七歲，遣侍皇太子。後除青州刺史，拜日，顯祖戒之曰：“叔父前牧青州，甚有遺惠，故遣汝慰彼黎庶，宜好用心，無墜聲績。”勱流涕對曰：“臣以蒙幼，濫叨拔擢，雖竭庸短，懼忝先政。”帝曰：“汝既能有此言，吾不慮也。”尋追授武衛將軍、領軍、祠部尚書、開府儀同三司。以清河地在畿内，改封樂安王。轉侍中、尚書右僕射，出爲朔州行臺僕射。
後主晋州敗，太后從土門道還京師，敕勱統領兵馬，侍衛太后。時佞幸閽寺，猶行暴虐，民間鷄猪，悉放鷹犬搏噬取之。勱收儀同三司苟子溢徇軍，欲行大戮。太后有令，然後釋之。劉文殊竊謂勱曰：“子溢之徒，言成禍福，何容如此，豈不慮後生毀謗耶？”勱攘袂語文殊曰：“自獻武皇帝以來，撫養士卒，委政親賢，用武行師，未有折衄。今西寇已次并州，達官多悉委叛，正坐此輩專政弄權，所以内外離心，衣冠解體。若得今日斬此卒，明日及誅，亦無所恨。王國家姻婭，須同疾惡，反爲此言，豈所望乎！”
　　太后還至鄴，周軍續至，人皆恟懼，無有鬥心，朝士出降，晝夜相屬。勱因奏後主曰：“今所翻叛，多是貴人，至於卒伍，猶未離貳。請追五品已上家屬，置之三臺，因脅之曰：‘若戰不捷，即退焚臺。’此曹顧惜妻子，必當死戰。且王師頻北，賊徒輕我，今背城一决，理必破之，此亦計之上者。”後主卒不能用。齊亡入周，依例授開府。隋朝歷楊、楚、光、洮四州刺史。開皇中卒。
　　史臣曰：《易》稱：“天地盈虚，與時消息，况於人乎。”蓋以通塞有期，污隆適道。舉世思治，則顯仁以應之；小人道長，則儉德以避之。至若負博陸之圖，處藩屏之地，而欲迷邦違難，其可得乎。趙郡以跗萼之親，當顧命之重，高揖則宗社易危，去惡則人神俱泰。是用安夫一德，同此貞心，踐畏途而不疑，履危機而莫懼。以斯忠義，取斃凶慝。豈道光四海，不遇周成之明；將朝去三仁，終見殷墟之禍。不然則邦國殄瘁，何影響之速乎？清河屬經綸之會，自致青雲，出將入相，翊成鴻業，雖漢朝劉賈，魏室曹洪，俱未足論其高下。天保不辰，易生悔咎，固不可掩其風烈，適以彰顯祖之失德云。
　　贊曰：趙郡英偉，風範凝正。天道無親，斯人斯命。赫赫清河，于以經國。末路小疵，非爲敗德。