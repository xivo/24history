列傳第一　神武婁后　文襄元后　文宣李后　孝昭元后　武成胡后　後主斛律后　胡后　穆后

神武婁后
　　神武明皇后婁氏，諱昭君，贈司徒内干之女也。少明悟，强族多聘之，并不肯行。及見神武於城上執役，驚曰：“此真吾夫也。”乃使婢通意，又數致私財，使以聘己，父母不得已而許焉。神武既有澄清之志，傾産以結英豪，密謀秘策，后恒參預。及拜渤海王妃，閫闈之事悉决焉。
　　后高明嚴斷，雅遵儉約，往來外舍，侍從不過十人。性寬厚，不妒忌，神武姬侍，咸加恩待。神武嘗將西討出師，后夜孿生一男一女，左右以危急，請追告神武。后弗聽曰：“王出統大兵，何得以我故輕離軍幕。死生命也，來復何爲！”神武聞之，嗟嘆良久。沙苑敗後，侯景屢言請精騎二萬，必能取之。神武悦，以告於后。后曰：“若如其言，豈有還理，得獺失景，亦有何利。”乃止。神武逼於茹茹，欲娶其女而未决。后曰：“國家大計，願不疑也。”及茹茹公主至，后避正室處之。神武愧而拜謝焉，曰：“彼將有覺，願絶勿顧。”慈愛諸子，不異己出，躬自紡績，人賜一袍一袴。手縫戎服，以帥左右。弟昭，​​以功名自達，其餘親屬，未嘗爲請爵位。每言有材當用，義不以私亂公。文襄嗣位，進爲太妃。文宣將受魏禪，后固執不許，帝所以中止。天保初，尊爲皇太后，宫曰宣訓。濟南即位，尊爲太皇太后。尚書令楊愔等受遺詔輔政，疏忌諸王。太皇太后密與孝昭及諸大將定策誅之，下令廢立。孝昭即位，復爲皇太后。孝昭帝崩，太后又下詔立武成帝。大寧二年春，太后寢疾，衣忽自舉，用巫媪言改姓石氏。四月辛丑，崩於北宫，時年六十二。五月甲申，合葬義平陵。
　　太后凡孕六男二女，皆感夢：孕文襄則夢一斷龍；孕文宣則夢大龍，首尾屬天地，張口動目，勢狀驚人；孕孝昭則夢蠕龍於地；孕武成則夢龍浴於海；孕魏二后并夢月入懷；孕襄城、博陵二王夢鼠入衣下。后未崩，有童謡曰“九龍母死不作孝”。及后崩，武成不改服，緋袍如故。未幾，登三臺，置酒作樂。帝女進白袍，帝怒，投諸臺下。和士開請止樂，帝大怒，撻之。帝於昆季次實九，蓋其徵驗也。

文襄元后
　　文襄敬皇后元氏，魏孝静帝之姊也。孝武帝時，封馮翊公主而歸於文襄。容德兼美，曲盡和敬。初生河間王孝琬，時文襄爲世子，三日而孝静帝幸世子第，贈錦綵及布帛萬匹。世子辭，求通受諸貴禮遺，於是十屋皆滿。次生兩公主。文宣受禪，尊爲文襄皇后，居静德宫。及天保六年，文宣漸致昏狂，乃移居於高陽之宅，而取其府庫，曰：“吾兄昔奸我婦，我今須報。”乃淫於后。其高氏女婦無親疏，皆使左右亂交之於前。以葛爲絙，令魏安德主騎上，使人推引之，又命胡人苦辱之。帝又自呈露，以示群下。武平中，后崩，祔葬義平陵。

文宣李后
　　文宣皇后李氏，諱祖娥，趙郡李希宗女也。容德甚美。初爲太原公夫人。及帝將建中宫，高隆之、高德正言漢婦人不可爲天下母，宜更擇美配。楊愔固請依漢、魏故事，不改元妃。而德正猶固請廢后而立段昭儀，欲以結勛貴之援，帝竟不從而立后焉。帝好捶撻嬪御，乃至有殺戮者，唯后獨蒙禮敬。天保十年，改爲可賀敦皇后。孝昭即位，降居昭信宫，號昭信皇后。武成踐祚，逼后淫亂，云：“若不許，我當殺爾兒。”后懼，從之。后有娠，太原王紹德至閣，不得見，愠曰：“兒豈不知耶，姊姊腹大，故不見兒。”后聞之，大慚，由是生女不舉。帝横刀詬曰：“爾殺我女，我何不殺爾兒！”對后前築殺紹德。后大哭，帝愈怒，裸后亂撾撻之，號天不已。盛以絹囊，流血淋漉，投諸渠水，良久乃蘇，犢車載送妙勝尼寺。后性愛佛法，因此爲尼。齊亡入關。隋時得還趙郡。

孝昭元后
　　孝昭皇后元氏，開府元蠻女也。初爲常山王妃。天保末，賜姓步六孤。孝昭即位，立爲皇后。帝崩，梓宫之鄴。始渡汾橋，武成聞后有奇藥，追索之不得，使閹人就車頓辱。降居順成宫。武成既殺樂陵王，元被閟隔，不得與家相知。宫闈内忽有飛語，帝令檢推，得后父兄書信，元蠻由是坐免官。后以齊亡入周氏宫中。隋文帝作相，放還山東。

武成胡后
　　武成皇后胡氏，安定胡延之女。其母范陽盧道約女，初懷孕，有胡僧詣門曰：“此宅瓠蘆中有月”，既而生后。天保初，選爲長廣王妃。産後主日，號鳴於産帳上。武成崩，尊爲皇太后，陸媪及和士開密謀殺趙郡王叡，出婁定遠、高文遥爲刺史。和、陸諂事太后，無所不至。初武成時，后與諸閹人褻狎。武成寵幸和士開，每與后握槊，因此與后奸通。自武成崩後，數出詣佛寺，又與沙門曇獻通。布金錢於獻席下，又挂寶裝胡床於獻屋壁，武成平生之所御也。乃置百僧於内殿，托以聽講，日夜與曇獻寢處。以獻爲昭玄統。僧徒遥指太后以弄曇獻，乃至謂之爲太上者。帝聞太后不謹而未之信，後朝太后，見二少尼，悦而召之，乃男子也，於是曇獻事亦發，皆伏法，并殺元、山、王三郡君，皆太后之所昵也。帝自晋陽奉太后還鄴，至紫陌，卒遇大風。舍人魏僧伽明風角，奏言即時當有暴逆事。帝詐云鄴中有急，彎弓纏矟，馳入南城，令鄧長顒幽太后北宫，仍有敕内外諸親一不得與太后相見。久之，帝復迎太后。太后初聞使者至，大驚，慮有不測。每太后設食，帝亦不敢嘗。周使元偉來聘，作《述行賦》，叙鄭莊公克段而遷姜氏，文雖不工，當時深以爲愧。齊亡入周，恣行奸穢。隋開皇中殂。

後主斛律后
　　後主皇后斛律氏，左丞相光之女也。初爲皇太子妃。後主受禪，立爲皇后。武平三年正月生女，帝欲悦光，詐稱生男，爲之大赦。光誅，后廢在别宫，後令爲尼。齊滅，嫁爲開府元仁妻。

後主胡后
　　後主皇后胡氏，隴東王長仁女也。胡太后失母儀之道，深以爲愧，欲求悦後主，故飾后於宫中，令帝見之。帝果悦，立爲弘德夫人，進左昭儀，大被寵愛。斛律后廢，陸媪欲以穆夫人代之，太后不許。祖孝徵請立胡昭儀，遂登爲皇后。陸媪既非勸立，又意在穆夫人，其後於太后前作色而言曰：“何物親侄女作如此語言！”太后問有何言，曰：“不可道。”固問之，乃曰：“語大家云，太后行多非法，不可以訓。”太后大怒，唤后出，立剃其髮，送令還家。帝思之，每致物以通意。後與斛律廢后俱召入内，數日而鄴不守。後亦改嫁。

後主穆后
　　後主皇后穆氏，名邪利，本斛律后從婢也。母名輕霄，本穆子倫婢也，轉入侍中宋欽道家，奸私而生后，莫知氏族，或云后即欽道女子也。小字黄花，後字舍利。欽道婦妒，黥輕霄面爲“宋”字。欽道伏誅，黄花因此入宫，有幸於後主，宫内稱​​爲舍利太監。女侍中陸太姬知其寵，養以爲女，薦爲弘德夫人。武平元年六月，生皇子恒。於時後主未有儲嗣，陸陰結待，以監撫之任不可無主，時皇后斛律氏，丞相光之女也，慮其懷恨，先令母養之，立爲皇太子。陸以國姓之重，穆、陸相對，又奏賜姓穆氏。胡庶人之廢也，陸有助焉，胡遂立爲皇后，大赦。初，有折衝將軍元正烈於鄴城東水中得璽以獻，文曰“天王后璽”，蓋石氏所作。詔書頒告，以爲穆后之瑞焉。武成時，爲胡后造真珠裙袴，所費不可稱計，被火所燒。後主既立穆皇后，復爲營之。屬周武遭太后喪，詔侍中薛孤、康買等爲吊使，又遣商胡齎錦綵三萬匹與吊使同往，欲市真珠爲皇后造七寶車，周人不與交易，然而竟造焉。先是童謡曰：“黄花勢欲落，清觴滿杯酌。”言黄花不久也，後主自立穆后以後，昏飲無度，故云清觴滿杯酌。陸息駱提婆詔改姓爲穆，陸。太姬，皆以皇后故也。后既以陸爲母，提婆爲家，更不采輕霄。輕霄後自療面，欲求見，太后、陸媪使禁掌之，竟不得見。