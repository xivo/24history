列傳第六
廣平公盛　陽州公永樂（弟）長弼　襄樂王顯國　上洛王思宗（子）元海（弟）思好　平秦王歸彦　武興王普　長樂太守靈山（嗣子）伏護

廣平公高盛
　　廣平公盛，神武從叔祖也。寬厚有長者風。神武起兵於信都，以盛爲中軍大都督，封廣平郡公。歷位司徒、太尉。天平三年，薨於位。贈假黄鉞，太尉、太師、録尚書事。無子，以兄子子瑗嗣。天保初，改封平昌王，卒於魏尹。

陽州公高永樂
　　陽州公永樂，神武從祖兄子也。太昌初，封陽州縣伯，進爵爲公。累遷北豫州刺史。河陰之戰，司徒高昂失利退。永樂守河陽南城，昂走趣城，西軍追者將至，永樂不開門，昂遂爲西軍所擒。神武大怒，杖之二百。後罷​​豫州，家産不立。神武問其故，對曰：“裴監爲長史，辛公正爲别駕，受王委寄，斗酒隻鷄不入。”神武乃以永樂爲濟州，仍以監、公正爲長史、别駕。謂永樂曰：“爾勿大貪，小小義取莫復畏。”永樂至州，監、公正諫不見聽，以狀啓神武。神武封啓以示永樂。然後知二人清直，并擢用之。永樂卒於州。贈太師、太尉、録尚書事，謚曰武昭。無子，從兄思宗以第二子孝緒爲後，襲爵。天保初，改封脩城郡王。

高長弼
　　永樂弟長弼，小名阿伽。性粗武，出入城市，好毆擊行路，時人皆呼爲阿伽郎君。以宗室封廣武王。時有天恩道人，至凶暴，横行閭肆，後入長弼黨，專以鬥爲事。文宣并收掩付獄，天恩黨十餘人皆棄市，長弼鞭一百。尋爲南營州刺史，在州無故自驚走，叛亡入突厥，竟不知死所。

襄樂王高顯國
　　襄樂王顯國，神武從祖弟也。無才伎，直以宗室謹厚，天保元年，封襄樂王，位右衛將軍。卒。

上洛王高思宗　高元海
　　上洛王思宗，神武從子也。性寬和，頗有武幹。天保初，封上洛郡王。歷位司空、太傅。薨於官。
　　子元海，​​累遷散騎常侍。願處山林，修行釋典。文宣許之。乃入林慮山，經二年，絶棄人事，志不能固，啓求歸。徵復本任，便縱酒肆情，廣納姬侍。又除領軍，器小志大，頗以智謀自許。
　　皇建末，孝昭幸晋陽，武成居守，元海以散騎常侍留典機密。初孝昭之誅楊愔等，謂武成云：“事成以爾爲皇太弟。”及踐祚，乃使武成在鄴主兵，立子百年爲皇太子，武成甚不平。先是，恒留濟南於鄴，除領軍厙狄伏連爲幽州刺史，以斛律豐樂爲領軍，以分武成之權。武成留伏連而不聽豐樂視事。乃與河南王孝瑜僞獵，謀於野，暗乃歸。先是童謡云：“中興寺内白鳧翁，四方側聽聲雍雍，道人聞之夜打鐘。”時丞相府在北城中，即舊中興寺也。“鳧翁”，謂雄鷄，蓋指武成小字步落稽也。“道人”，濟南王小名。“打鐘”，言將被擊也。既而太史奏言北城有天子氣。昭帝以爲濟南應之，乃使平秦王歸彦之鄴，迎濟南赴并州。武成先咨元海，并問自安之計。元海曰：“皇太后萬福，至尊孝性非常，殿下不須别慮。”武成曰：“豈我推誠之意耶？”元海乞還省一夜思之。武成即留元海後堂。元海達旦不眠，唯繞床徐步。夜漏未曙，武成遽出，曰：“神算如何？”答云：“夜中得三策，恐不堪用耳。”因説梁孝王懼誅入關事，請乘數騎入晋陽，先見太后求哀，後見主上，請去兵權，以死爲限，求不干朝政，必保太山之安。此上策也。若不然，當具表，云“‘威權大盛，恐取謗衆口’，請青、齊二州刺史，沉静自居。必不招物議。此中策也。”更問下策。曰：“發言即恐族誅。”因逼之，答曰：“濟南世嫡，主上假太后令而奪之。今集文武，示以此敕，執豐樂，斬歸彦，尊濟南，號令天下，以順討逆，此萬世一時也。”武成大悦，狐疑，竟未能用。乃使鄭道謙卜之，皆曰：“不利舉事，静則吉。”又召曹魏祖，問之國事。對曰：“當有大凶。”又時有林慮令姓潘，知占候，密謂武成曰：“宫車當晏駕，殿下爲天下主。”武成拘之於内以候之。又令巫覡卜之，多云不須舉兵，自有大慶。武成乃奉詔，令數百騎送濟南於晋陽。
　　及孝昭崩，武成即位，除元海侍中、開府儀同三司、太子詹事。河清二年，元海爲和士開所譖，被捶馬鞭六十。責云：“爾在鄴城，説我以弟反兄，幾許不義！鄴城兵馬抗并州，幾許無智！不義無智，若爲可使？”出爲兖州刺史。元海後妻，陸太姬甥也，故尋被追任使。武平中，與祖珽共執朝政。元海多以太姬密語告珽。珽求領軍，元海不可，珽乃以其所告報太姬。姬怒，出元海爲鄭州刺史。鄴城將敗，徵爲尚書令。周建德七年，於鄴城謀逆，伏誅。
　　元海好亂樂禍，然詐仁慈，不飲酒啖肉。文宣天保末年敬信内法，乃至宗廟不血食，皆元海所謀。及爲右僕射，又説後主禁屠宰，斷酤酒。然本心非靖，故終致覆敗。思宗弟思好。

高思好
　　思好本浩氏子也，思宗養以爲弟，遇之甚薄。少以騎射事文襄。及文宣受命，爲左衛大將軍。本名思孝，天保五年，討蠕蠕，文宣悦其驍勇，謂曰：“爾擊賊如鶻入鴉群，宜思好事。”故改名焉。累遷尚書令、朔州道行臺、朔州刺史、開府、南安王，甚得邊朔人心。
　　後主時，斫胥光弁奉使至州，思好迎之甚謹，光弁倨敖，思好因心銜恨。武平五年，遂舉兵反。與并州諸貴書曰：“主上少長深宫，未辨人之情僞，昵近凶狡，疏遠忠良。遂使刀鋸刑餘，貴溢軒階，商胡醜類，擅權帷幄，剥削生靈，劫掠朝市。暗於聽受，專行忍害。幽母深宫，無復人子之禮；二弟殘戮，頓絶孔懷之義。仍縱子立奪馬於東門，光弁擎鷹於西市，駮龍得儀同之號，逍遥受郡君之名，犬馬班位，榮冠軒冕。人不堪役，思長亂階。趙郡王叡實曰宗英，社稷惟寄，左丞相斛律明月，世爲元輔，威著鄰國。無罪無辜，奄見誅殄。孤既忝預皇枝，實蒙殊獎，今便擁率義兵，指除君側之害。幸悉此懷，無致疑惑。”行臺郎王行思之辭也。
　　思好至陽曲，自號大丞相，置百官，以行臺左丞王尚之爲長史。武衛趙海在晋陽掌兵，時倉卒不暇奏，矯詔發兵拒之。軍士皆曰：“南安王來，我輩唯須唱萬歲奉迎耳。”帝聞變，使唐邕、莫多婁敬顯、劉桃枝、中領軍厙狄士文馳之晋陽，帝勒兵續進。思好軍敗，與行思投水而死。其麾下二千人，桃枝圍之，且殺且招，終不降以至盡。時帝在道，叱奴世安自晋陽送露布於平都，遇斛斯孝卿。孝卿誘使食，因馳詣行宫，叫已了。帝大歡，左右呼萬歲。良久，世安乃以狀自陳。帝曰：“告示何物事，乃得坐食。”於是賞孝卿而免世安罪。暴思好尸七日，然後屠剥焚之，烹尚之於鄴市，令内參射其妃於宫内，仍火焚殺之。思好反前五旬，有人告其謀反。韓長鸞女適思好子，故奏有人誣告諸貴，事相擾動，不殺無以息後，乃斬之。思好既誅，死者弟伏闕下訴求贈兄，長鸞不爲通也。

平秦王高歸彦
　　平秦王歸彦，字仁英，神武族弟也。父徽，魏末坐事當徙凉州，行至河、渭間，遇賊，以軍功得免流。因於河州積年。以解胡言，爲西域大使，得胡師子來獻，以功得河東守。尋遂死焉。徽於神武舊恩甚篤。及神武平京洛，迎喪以穆同營葬。贈司徒，謚曰文宣。
　　初徽嘗過長安市，與婦人王氏私通而生歸彦，至是年已九歲。神武追見之，撫對悲喜。稍遷徐州刺史。歸彦少質朴，後更改節，放縱好聲色，朝夕酣歌。妻魏上黨王元天穆女也，貌不美而甚驕妒，數忿争，密啓文宣求離，事寢不報。天保元年，封平秦王。嫡妃康及所生母王氏并爲太妃。善事二母，以孝聞。徵爲兼侍郎，稍被親寵。以討侯景功，别封長樂郡公，除領軍大將軍。領軍加大，自歸彦始也。文宣誅高德正，金寶財貨悉以賜之。乾明初，拜司徒，仍總知禁衛。
　　初濟南自晋陽之鄴，楊愔宣敕，留從駕五千兵於西中，陰備非常。至鄴數日，歸彦乃知之，由是陰怨楊、燕。楊、燕等欲去二王，問計於歸彦。歸彦詐喜，請共元海量之。元海亦口許心違，馳告長廣。長廣於是誅楊、燕等。孝昭將入雲龍門，都督成休寧列仗拒而不内，歸彦諭之，然後得入，進向柏閣、永巷亦如之。孝昭踐祚，以此彌見優重，每入常在平原王段韶上。以爲司空，兼尚書令。齊制，宫内唯天子紗帽，臣下皆戎帽，特賜歸彦紗帽以寵之。
　　孝昭崩，歸彦從晋陽迎武成於鄴。及武成即位，進位太傅，領司徒，常聽將私部曲三人帶刀入仗。從武成還都，諸貴戚等競要之，其所往處，一坐盡傾。歸彦既地居將相，志意盈滿，發言陵侮，旁若無人。議者以威權震主，必爲禍亂。上亦尋其前翻覆之迹，漸忌之。高元海、畢義雲、高乾和等咸數言其短。上幸歸彦家，召魏收對御作詔草，欲加右丞相。收謂元海曰：“至尊以右丞相登位，今爲歸彦威名太盛，故出之，豈可復加此號。”乃拜太宰、冀州刺史，即乾和繕寫。晝日，仍敕門司不聽輒入内。時歸彦在家縱酒，經宿不知，至明欲參，至門知之，大驚而退。及通名謝，敕令早發，别賜錢帛、鼓吹、醫藥，事事周備。又敕武職督將悉送至青陽宫。拜而退，莫敢共語。唯與趙郡王叡久語，時無聞者。
　　至州，不自安，謀逆，欲待受調訖，班賜軍士，望車駕如晋陽，乘虚入鄴。爲其郎中令吕思禮所告，詔平原王段韶襲之。歸彦舊於南境置私驛，聞軍將逼，報之，便嬰城拒守。先是，冀州長史宇文仲鸞、司馬李祖挹、别駕陳季璩、中從事房子弼、長樂郡守尉普興等疑歸彦有異，使連名密啓，歸彦追而獲之，遂收禁仲鸞等五人，仍并不從，皆殺之。軍已逼城，歸彦登城大叫云：“孝昭皇帝初崩，六軍百萬衆悉由臣手，投身向鄴迎陛下，當時不反，今日豈有異心？正恨高元海、畢義雲、高乾和誑惑聖上，疾忌忠良。但爲殺此三人，即臨城自刎。”其後城破，單騎北走，至交津見獲，鎖送鄴。帝令趙郡王叡私問其故。歸彦曰：“使黄頷小兒牽挽我，何可不反。”曰：“誰耶？”歸彦曰：“元海、乾和豈是朝廷老宿。如趙家老公時，又詎懷怨。”於是帝又使讓焉。對曰：“高元海受畢義雲宅，用作本州刺史，給後部鼓吹。臣爲藩王、太宰，仍不得鼓吹。正殺元海、義雲而已。”上令都督劉桃枝牽入，歸彦猶作前語望活。帝命議其罪，皆云不可赦。乃載以露車，銜枚面縛，劉桃枝臨之以刃，擊鼓隨之，并子孫十五人皆棄市。贈仁州刺史。
　　魏時山崩，得石角二，藏在武庫。文宣入庫，賜從臣兵器，特以二石角與歸彦。謂曰：“爾事常山不得反，事長廣得反，反時，將此角嚇漢。”歸彦額骨三道，著幘不安。文宣嘗見之，怒，使以馬鞭擊其額，血被面，曰：“爾反時當以此骨嚇漢。”其言反竟驗云。

武興王高普
　　武興王普，字德廣，歸彦兄歸義之子也。性寬和有度量。九歲，歸彦自河州俱入洛，神武使與諸子同游處。天保初，封武興郡王。武平二年，累遷司空。六年，爲豫州道行臺、尚書令。後主奔鄴，就加太宰。周師逼，乃降。卒於長安。贈上開府、豫州刺史。

長樂太守高靈山
　　長樂太守靈山，字景嵩，神武族弟也。從神武起兵信都，終於長樂太守。贈大將軍、司空，謚曰文宣。子懿，卒於武平鎮將，無子，文宣帝以靈山從父兄齊州刺史建國子伏護爲靈山後。

高伏護
　　伏護，字臣援，粗有刀筆。天統初，累遷黄門侍郎。伏護歷事數朝，恒參機要，而性嗜酒，每多醉失，末路逾劇，乃至連日不食，專事酣酒，神識恍惚，遂以卒。贈兖州刺史。建國侯孫乂襲。乂少謹。武平末，給事黄門侍郎。隋開皇中，爲太府少卿，坐事卒。